---
ID: 508
post_title: >
  黄帝内经·素问·痹论篇第四十三
post_name: "508"
author: Editor
post_date: 2020-08-31 00:00:00
layout: post
link: http://kege.org.cn/508
published: true
tags: [ ]
categories:
  - 素问
---
黄帝问曰：痹之安生？岐伯对曰：风寒湿三气杂至，合而为痹也。其风气胜者为行痹，寒气胜者为痛痹，湿气胜者为著痹也。

帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹[efn_note]原文“以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。”《素问·移精变气论》王冰注引作“以春甲乙伤于风者为筋痹,以夏丙丁伤于风者为脉痹,以秋庚辛伤于风者为皮痹,以冬壬癸伤于邪者为骨痹,以至阴遇此者为肉痹”。<span style="color: #808080;"><em>参考文献田晋蕃著《内经素问校证》（p.165），中国中医药出版社，2015年12月第1版</em></span>[/efn_note]。

帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时重感于风寒湿之气也。

<em>凡痹之客五脏者，肺痹者，烦满喘而呕。心痹者，脉不通，烦则心下鼓，暴上气而喘，嗌干善噫，厥气上则恐。肝痹者，夜卧则惊，多饮数小便，上为引如怀。肾痹者，善胀，尻以代踵，脊以代头。脾痹者，四肢懈墯，发咳呕汁，上为大塞。肠痹者，数饮而不得出</em>[efn_note]原文“数饮而出不得”，《圣济总录》为“数饮而不得出”。据改之。<span style="color: #808080;"><em>参考文献田晋蕃著《内经素问校证》（p.165），中国中医药出版社，2015年12月第1版</em></span>[/efn_note]<em>，中气喘争，时发飧泄。胞痹者，少腹膀胱按之两髀</em>[efn_note]原文“少腹膀胱按之内痛”之“内痛”，全元起本及太素做“两髀”，故改之。<span style="color: #999999;"><em>参考文献《&lt;素问&gt;全元起本研究与辑复》p.22，上海科学技术出版社，2001年9月第1版</em></span>[/efn_note]<em>，若沃以汤，涩于小便，上为清涕。阴气者，静则神藏，躁则消亡。饮食自倍，肠胃乃伤。淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。</em>[efn_note]原文“凡痹之客五脏者····痹聚在脾”这一段文凡184字，全元起本在《<a href="http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e5%9b%9b%e9%98%b4%e9%98%b3%e5%88%ab%e8%ae%ba%e7%ac%ac%e4%ba%8c%e5%8d%81%e4%b8%83">阴阳别论</a>》中。<span style="color: #999999;"><em>参考文献《&lt;素问&gt;全元起本研究与辑复》p.26，上海科学技术出版社，2001年9月第1版</em></span>[/efn_note]

诸痹不已，亦益内也。其风气胜者，其人易已也。

帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。

帝曰：其客于六腑者何也？岐伯曰：此亦其食饮居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。

帝曰：以针治之奈何？岐伯曰：五脏有俞，六腑有合，循脉之分，各有所发，各治其过，则病瘳也。

帝曰：荣卫之气亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也。故循脉上下，贯五脏，络六腑也。卫者，水谷之悍气也，其气慓疾滑利，不能入于脉也，故循皮肤之中，分肉之间，熏于肓膜，散于胸腹。逆其气则病，从其气则愈。不与风寒湿气合，故不为痹。

帝曰：善。痹或痛，或不痛，或不仁，或寒，或热，或燥[efn_note]原文“或燥”，《经籍访古志》抄宋本无此“或燥”二字，与下文岐伯答合。<span style="color: #808080;"><em>参考文献田晋蕃著《内经素问校证》（p.166），中国中医药出版社，2015年12月第1版</em></span>[/efn_note]，或湿，其故何也？岐伯曰：痛者，寒气多也，有寒故痛也。其不痛不仁者，病久入深，荣卫之行涩，经络时疏，故不痛；皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴[efn_note]原文“阳遭阴”之“遭”字，新校正：《甲乙经》作“乘”。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之冯承熙著《校余偶识》（p.232），北京科学技术出版社，2017年1月第1版</em></span>[/efn_note]，故为痹热[efn_note]原文“故为痹热”，黄元御版本为“故为热”。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之冯承熙著《校余偶识》（p.232），北京科学技术出版社，2017年1月第1版</em></span>[/efn_note]。其多汗而濡者，此其逢湿甚也，阳气少，阴气盛，两气相感，故汗出而濡也。

帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者则不痛也。凡痹之类，逢寒则急[efn_note]原文“凡痹之类，逢寒则急，逢热则纵”之“急”字，有观点认为应当是“虫（蟲）”，而“虫”应当为“（疒+虫）”之借字。《说文解字》：谓（疒+虫）即“疼”字。巢氏《诸病源候论》：凡痹病之类，逢热则痒，逢寒则痛。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之孙诒譲著《札迻·素问王冰注校》（p.210），北京科学技术出版社，2017年1月第1版</em></span>[/efn_note]，逢热则纵。帝曰：善。