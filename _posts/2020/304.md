---
ID: 304
post_title: 灵枢经·卫气失常第五十九
post_name: "304"
author: Editor
post_date: 2020-08-11 00:00:00
layout: post
link: http://kege.org.cn/304
published: true
tags: [ ]
categories:
  - 灵枢经
---
黄帝曰：卫气之留于腹中，稸积不行，苑蕴不得常所，使人支胁，胃中满，喘呼逆息者，何以去之？伯高曰：其气积于胸中者，上取之；积于腹中者，下取之；上下皆满者，傍取之。

黄帝曰：取之奈何？伯高对曰：积于上者，泻人迎、天突、喉中；积于下者，泻三里与气街；上下皆满者，上下取之，与季胁之下一寸，重者鸡足取之。诊视其脉大而弦急，及绝不至者，及腹皮急甚者，不可刺也。黄帝曰：善。

黄帝问于伯高曰：何以知皮肉、气血、筋骨之病也？伯高曰：色起两眉薄泽者，病在皮。唇色青黄赤白黑者，病在肌肉。营气濡然者，病在血气。目色青黄赤白黑者，病在筋。耳焦枯受尘垢，病在骨。

黄帝曰：病形何如？取之奈何？伯高曰：夫百病变化，不可胜数，然皮有部，肉有柱，血气有腧，筋有结，骨有属。黄帝曰：愿闻其故。伯高曰：皮之部，腧于四末。肉之柱，在臂胫诸阳分肉之间与足少阴分间。血气之腧，腧于诸络，气血留居，则盛而起。筋部无阴无阳，无左无右，候病所在。骨之属者，骨空之所以受液而益脑髓者也。

黄帝曰：取之奈何？伯高曰：夫病变化，浮沉深浅不可胜穷，各在其处。病间者浅之，甚者深之，间者少之，甚者众之，随变而调气，故曰上工。

黄帝问于伯高曰：人之肥瘦大小寒温，有老壮少小，别之奈何？伯高对曰：人年五十已上为老，二十已上为壮，十八已上为少，六岁已上为小。

黄帝曰：何以度知其肥瘦？伯高曰：人有脂、有膏、有肉。黄帝曰：别此奈何？伯高曰：䐃肉坚，皮满者脂。䐃肉不坚，皮缓者膏。皮肉不相离者肉。

黄帝曰：身之寒温何如？伯高曰：膏者其肉淖，而粗理者身寒，细理者身热。脂者其肉坚，细理者热，粗理者寒。

黄帝曰：其肥瘦大小奈何？伯高曰：膏者多气而皮纵缓，故能纵腹垂腴。肉者身体容大。脂者其身收小。

黄帝曰：三者之气血多少何如？伯高曰：膏者多气，多气者热，热者耐寒。肉者多血，则充形，充形则平。脂者其血清，气滑少，故不能大。此别于众人者也。

黄帝曰：众人奈何？伯高曰：众人皮肉脂膏不能相加也，血与气不能相多，故其形不小不大，各自称其身，命曰众人。

黄帝曰：善。治之奈何？伯高曰：必先别其三形，血之多少，气之清浊，而后调之，治无失常经。是故膏人者，纵腹垂腴；肉人者，上下容大；脂人者，虽脂不能大。

<span style="color: #808080;"><em>相关篇章：</em></span>

<span style="color: #808080;"><em>《灵枢经·五十营第十五》</em></span>
<span style="color: #808080;"><em>《灵枢经·营气第十六》</em></span>
<span style="color: #808080;"><em>《灵枢经·营卫生会第十八》</em></span>
<span style="color: #808080;"><em>《灵枢经·卫气第五十二》</em></span>
<span style="color: #808080;"><em>《灵枢经·五味第五十六》</em></span>
<span style="color: #808080;"><em>《灵枢经·卫气失常第五十九》</em></span>
<span style="color: #808080;"><em>《灵枢经·动输第六十二》</em></span>
<span style="color: #808080;"><em>《灵枢经·邪客第七十一》</em></span>
<span style="color: #808080;"><em>《灵枢经·卫气行第七十六》</em></span>