---
ID: 495
post_title: >
  黄帝内经·素问·阳明脉解篇第三十
post_name: "495"
author: Editor
post_date: 2020-08-31 00:00:00
layout: post
link: http://kege.org.cn/495
published: true
tags: [ ]
categories:
  - 素问
---
黄帝问曰：足阳明之脉病，恶人与火，闻木音则惕然而惊，钟鼓不为动，闻木音而惊何也？愿闻其故。岐伯对曰：阳明者胃脉也，胃者土也，故闻木音而惊者，土恶木也。帝曰：善。其恶火何也？岐伯曰：阳明主肉，其脉血气盛，邪客之则热，热甚则恶火。帝曰：其恶人何也？岐伯曰：阳明厥则喘而惋，惋则恶人。帝曰：或喘而死者，或喘而生者，何也？岐伯曰：厥逆连脏则死，连经则生。

<span style="color: #808080;"><em>足阳明之脉病：胃足阳明之脉····病至则恶人与火，闻木声则惕然而惊，心动，欲独闭户塞牖而处，甚则欲上高而歌，弃衣而走，贲响腹胀，是为骭厥。《灵枢经·经脉第十》</em></span>

帝曰：善。病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者何也？岐伯曰：<strong>四肢者，诸阳之本也</strong>，阳盛则四肢实，实则能登高而歌也。帝曰：其弃衣而走者何也？岐伯曰：热盛于身，故弃衣欲走也。帝曰：其妄言骂詈、不避亲疏者何也？岐伯曰：阳盛则使人妄言骂詈，不避亲疏，而不欲食，不欲食故妄走也。

<span style="color: #808080;"><em>四肢者，诸阳之本也：足太阳之本在跟以上五寸中····足少阳之本在窍阴之间····足少阴之本在内踝下上三寸中····手太阳之本在外踝之后····手少阳之本在小指次指之间上二寸····手阳明之本在肘骨中上至别阳····《灵枢经·卫气第五十二》</em></span>