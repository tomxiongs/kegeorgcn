---
ID: 1587
post_title: 难经·六十六难
post_name: "1587"
author: Editor
post_date: 2020-12-01 00:00:00
layout: post
link: http://kege.org.cn/1587
published: true
tags: [ ]
categories:
  - 难经
---
六十六难曰：经言肺之原出于太渊，心之原出于大陵，肝之原出于太冲，脾之原出于太白，肾之原出于太溪，少阴之原出于兑骨（神门穴也），胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。

十二经皆以俞为原者[efn_note]《素问·五脏生成篇第十》：人有大谷十二分，小溪三百五十四名，少十二俞，此皆卫气之所留止，邪气之所客也，针石缘而去之。<span style="color: #808080;"><em>熊注2023.02.11</em></span>[/efn_note]，何也？然：五藏俞者，三焦之所行，气之所留止也。

三焦所行之俞为原者，何也？然：脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五藏六府。原者，三焦之尊号也，故所止辄为原，五藏六府之有病者，皆取其原也。