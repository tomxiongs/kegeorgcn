---
ID: 320
post_title: 灵枢经·刺节真邪第七十五
post_name: "320"
author: Editor
post_date: 2020-08-11 00:00:00
layout: post
link: http://kege.org.cn/320
published: true
tags: [ ]
categories:
  - 灵枢经
---
黄帝问于岐伯曰：余闻刺有五节奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑。黄帝曰：夫子言五节，余未知其意。岐伯曰：振埃者，刺外经，去阳病也。发蒙者，刺腑腧，去腑病也。去爪者，刺关节肢络也。彻衣者，尽刺诸阳之奇腧也。解惑者，尽知调阴阳，补泻有余不足，相倾移也。

黄帝曰：刺节言振埃，夫子乃言刺外经，去阳病，余不知其所谓也，愿卒闻之。岐伯曰：振埃者，阳气大逆，上满于胸中，愤瞋肩息，大气逆上，喘喝坐伏，病恶埃烟，䭇不得息。请言振埃，尚疾于振埃。黄帝曰：善。取之何如？岐伯曰：取之天容。黄帝曰：其咳上气，穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里，取廉泉者，血变而止。帝曰：善哉！

黄帝曰：刺节言发蒙，余不得其意。夫发蒙者，耳无所闻，目无所见，夫子乃言刺腑腧，去腑病，何腧使然？愿闻其故。岐伯曰：妙乎哉问也！此刺之大约，针之极也，神明之类也，口说书卷犹不能及也。请言发蒙耳，尚疾于发蒙也。黄帝曰：善。愿卒闻之。岐伯曰：刺此者，必于日中，刺其听宫，中其眸子[efn_note]“眸子”，此处张志聪注为“耳中之珠”，即王冰在《素问·气穴论篇第五十八》所解释的“多所闻”二穴：“听宫穴也，在耳中珠子，大如赤小豆”。参考李今庸著《古医书研究》P200，学苑出版社，2019年7月第1版[/efn_note]，声闻于耳，此其腧也。黄帝曰：善，何谓声闻于耳？岐伯曰：邪刺，以手坚按其两鼻窍而疾偃，其声必应于针也。黄帝曰：善。此所谓弗见为之，而无目视，见而取之，神明相得者也。

黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也；肢胫者，人之所以趋翔也；茎垂者，中身之机[efn_note]原文“身中之机”，在《黄帝内经太素·五节刺篇》作“中身之机”，据改之。[/efn_note]，阴精之候，津液之道也。故饮食不节，喜怒不时，津液内溢，乃下留于睾[efn_note]“睾”在经典中多称“卵”，而“卵”与“囊”字声转，例可通假。故此处“睾”字，为“（阴）囊”之义。参考李今庸著《古医书研究》P200，学苑出版社，2019年7月第1版[/efn_note]，水道不通，日大不休，俯仰不便，趋翔不能，此病荥然有水，不上不下，铍石所取，形不可匿，常不得蔽，故命曰去爪，帝曰：善。

黄帝曰：刺节言彻衣，夫子乃言尽刺诸阳之奇腧，未有常处也，愿卒闻之。岐伯曰：是阳气有余而阴气不足，阴气不足则内热，阳气有余则外热，两热相搏，热于怀炭，外畏绵帛，衣不可近身，又不可近席；腠理闭塞则汗不出，舌焦唇槁，腊干嗌燥，饮食不让美恶。黄帝曰：善。取之奈何？岐伯曰：取之于其天府、大杼三痏，又刺中膂以去其热，补足手太阴以去其汗，热去汗稀，疾于彻衣。黄帝曰：善。

黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍复，颠倒无常，甚于迷惑。黄帝曰：善。取之奈何？岐伯曰：泻其有余，补其不足，阴阳平复。用针若此，疾于解惑。黄帝曰：善。请藏之灵兰之室，不敢妄出也。

黄帝曰：余闻刺有五邪，何谓五邪？岐伯曰：病有持痈者，有容大者，有狭小者，有热者，有寒者，是谓五邪。黄帝曰：刺五邪奈何？岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。

凡刺痈邪<span style="color: #808080;"><em>（用铍针）</em></span>无迎陇[efn_note]原文“凡刺痈邪无迎陇”，《甲乙经》作“凡刺痈邪（用铍针）无迎陇”。以下同。<span style="color: #808080;"><em>熊注</em></span>[/efn_note]，易俗移性不得脓，诡[efn_note]《太素》：诡，违也。[/efn_note]道更行去其乡，<span style="color: #333333;"><span style="color: #000000;">不安处所乃散亡。</span><em>诸阴阳过痈者，取之其腧泻之</em></span>[efn_note]原文“诸阴阳过痈者，取之其腧泻之”，不合韵，疑为后人释文。<span style="color: #808080;"><em>熊注</em></span>[/efn_note]<span style="color: #333333;">。</span>

凡刺大邪<span style="color: #808080;"><em>（用锋针）</em></span>日以小，泄夺有余剽其道[efn_note]原文“泄夺其有余乃益虚，剽其道”，据刘衡如教授音韵研究，当为“泄夺有余剽其道”。据改之。<span style="color: #808080;"><em>熊注</em></span>[/efn_note]，针干其邪肌肉亲，视之毋有反其真[efn_note]原文“针其邪，肌肉亲视之，毋有反其真”，据刘衡如教授音韵研究，当为“针干其邪肌肉亲，视之毋有反其真”，据改之。<span style="color: #808080;"><em>熊注</em></span>[/efn_note]，<span style="color: #333333;"><em>刺诸阳分肉间</em></span>[efn_note]原文“刺诸阳分肉间”，不合音韵，疑为后人释文。<span style="color: #808080;"><em>熊注</em></span>[/efn_note]。

凡刺小邪<span style="color: #808080;"><em>（用员针）</em></span>日以大，补其不足乃无害，视其所在迎之界，远近尽至不得外，侵而行之乃自费，<span style="color: #333333;"><em>刺分肉间</em></span>[efn_note]原文“刺分肉间”，不合音韵，疑为后人释文。<span style="color: #808080;"><em>熊注</em></span>[/efn_note]。

凡刺热邪<span style="color: #808080;"><em>（用镵针）</em></span>越而沧，出游不归乃无病，为开道乎辟门户，使邪得出病乃已。

凡刺寒邪<span style="color: #808080;"><em>（用毫针）</em></span>日以温，徐往疾出致其神，门户已闭气不分，虚实得调真气存<span style="color: #333333;"><span style="color: #000000;">[efn_note]原文“虚实得调真气存也”之“也”字，不合音韵，疑为衍文。据删之。<span style="color: #808080;"><em>熊注</em></span>[/efn_note]</span></span>。

黄帝曰：官针奈何？岐伯曰：刺痈者用铍针，刺大者用锋针，刺小者用员利针，刺热者用镵针，刺寒者用毫针也。

请言解论，与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也，热则滋雨而在上，根荄少汁。人气在外，皮肤缓，腠理开，汗大泄，血气减，肉淖泽；寒则地冻水冰，人气在中，皮肤致，腠理闭，汗不出，血气强，肉坚涩。当是之时，善行水者，不能往冰；善穿地者，不能凿冻；善用针者，亦不能取四厥；血脉凝结，坚搏不往来者，亦未可即柔。故行水者必待天温冰释，穿地者必待冻解，而水可行、地可穿也。人脉犹是也。治厥者，必先熨调和其经，掌与腋、肘与脚、项与脊以调之，火气已通，血脉乃行，然后视其病，脉淖泽者刺而平之，坚紧者破而散之，气下乃止。此所谓以解结者也。

用针之类，在于调气。气积于胃，以通营卫，各行其道。宗气留于海，其下者注于气街，其上者走于息道。故厥在于足，宗气不下，脉中之血凝而留止，弗之火调，弗能取之。用针者，必先察其经络之实虚，切而循之，按而弹之，视其应动者，乃后取而下之。六经调者，谓之不病，虽病，谓之自已也。一经上实下虚而不通者，此必有横络盛加于大经，令之不通，视而泻之。此所谓解结也。

上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。上热下寒，视其虚脉而陷之于经络者取之，气下乃止。此所谓引而下之者也。

大热遍身，狂而妄见、妄闻、妄言，视足阳明及大络取之，虚者补之，血而实者泻之，因令偃卧，居其头前，以两手四指挟按颈动脉，久持之，卷而切推，下至缺盆中，而复止如前，热去乃止。此所谓推而散之者也。

黄帝曰：有一脉生数十病者，或痛、或痈、或热、或寒、或痒、或痹、或不仁，变化无穷，其故何也？岐伯曰：此皆邪气之所生也。

黄帝曰：余闻气者，有真气，有正气，有邪气，何谓真气？岐伯曰：真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。

虚邪之中人也，洒淅动形，起毫毛而发腠理。其入深，内搏于骨，则为骨痹。搏于筋，则为筋挛。搏于脉中，则为血闭不通，则为痈。搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒。搏于皮肤之间，其气外发，腠理开，毫毛摇，气往来行，则为痒；留而不去，则痹；卫气不行，则为不仁。

虚邪偏客于身半，其入深，内居荣卫，荣卫稍衰，则真气去，邪气独留，发为偏枯。其邪气浅者，脉偏痛。

虚邪之入于身也深，寒与热相搏，久留而内著，寒胜其热，则骨疼肉枯；热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不得伸，邪气居其间而不反，发为筋瘤。有所结，气归之，卫气留之不得反，津液久留，合而为肠瘤，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居，为昔瘤，以手按之坚。有所结，深中骨，气因于骨，骨与气并，日以益大，则为骨瘤。有所结，中于肉，宗气归之，邪留而不去，有热则化而为脓，无热则为肉瘤。凡此数气者，其发无常处，而有常名也。