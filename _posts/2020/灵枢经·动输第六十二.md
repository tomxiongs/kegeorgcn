---
ID: 307
post_title: 灵枢经·动输第六十二
post_name: "307"
author: Editor
post_date: 2020-08-11 00:00:00
layout: post
link: http://kege.org.cn/307
published: true
tags: [ ]
categories:
  - 灵枢经
---
<p>黄帝曰：经脉十二，而手太阴、足少阴、阳明独动不休，何也？岐伯曰：足阳明胃脉也。胃为五脏六腑之海，其清气上注于肺，肺气从太阴而行之，其行也，以息往来，故人一呼脉再动，一吸脉亦再动，呼吸不已，故动而不止。</p>
<p>黄帝曰：气之过于寸口也，上十焉息？下八焉伏？何道从还？不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。</p>
<p>黄帝曰：足之阳明何因而动？岐伯曰：胃气上注于肺，其悍气上冲头者，循咽，上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动若引绳，相倾者病。</p>
<p>黄帝曰：足少阴何因而动？岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝，出跗属[efn_note]原文“邪入踝，出属跗上”之“属跗”二字误倒，当依《灵枢经·逆顺肥瘦第三十八》乙转。据改之。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》（p.111），北京科学技术出版社，2017年1月第1版</em></span>[/efn_note]上，入大指之间，注诸络，以温足胫。此脉之常动者也。</p>
<p>黄帝曰：营卫之行也，上下相贯，如环之无端，今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。<strong>四街</strong>者，气之径路也。故络绝则径通，四末解则气从合，相输如环。黄帝曰：善。此所谓如环无端，莫知其纪，终而复始，此之谓也。</p>
<!-- wp:paragraph -->
<p><span style="color: #808080;"><em><span class="has-inline-color has-secondary-color">四街：请言气街，胸气有街，腹气有街，头气有街，胫气有街。故气在头者，止之于脑；气在胸者，止之膺与背腧；气在腹者，止之背腧，与冲脉于脐左右之动脉者；气在胫者，止之于气街，与承山踝上以下。《灵枢经·卫气》</span></em></span></p>
<p><span style="color: #808080;"><em>相关篇章：</em></span></p>
<p><span style="color: #808080;"><em>《灵枢经·五十营第十五》</em></span><br /><span style="color: #808080;"><em>《灵枢经·营气第十六》</em></span><br /><span style="color: #808080;"><em>《灵枢经·营卫生会第十八》</em></span><br /><span style="color: #808080;"><em>《灵枢经·卫气第五十二》</em></span><br /><span style="color: #808080;"><em>《灵枢经·五味第五十六》</em></span><br /><span style="color: #808080;"><em>《灵枢经·卫气失常第五十九》</em></span><br /><span style="color: #808080;"><em>《灵枢经·动输第六十二》</em></span><br /><span style="color: #808080;"><em>《灵枢经·邪客第七十一》</em></span><br /><span style="color: #808080;"><em>《灵枢经·卫气行第七十六》</em></span></p>
<!-- /wp:paragraph -->