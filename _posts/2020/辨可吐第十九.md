---
ID: 1123
post_title: 伤寒论·辨可吐第十九
post_name: '%e8%be%a8%e5%8f%af%e5%90%90%e7%ac%ac%e5%8d%81%e4%b9%9d'
author: Editor
post_date: 2020-12-04 10:21:50
layout: post
link: http://kege.org.cn/1123
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第八</strong></p>
<p><strong>辨可吐第十九</strong></p>
<p>合二法，五证</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>大法，春宜吐。</p>
<!-- /wp:paragraph -->

<!-- wp:paragraph -->
<p>凡用吐，汤中病便止，不必尽剂也。</p>
<!-- /wp:paragraph -->

<!-- wp:paragraph -->
<p>病如桂枝证，头不痛，项不强，寸脉微浮，胸中痞鞕，气上撞咽喉，不得息者，此为有寒，当吐之。一云，此以内有久痰，宜吐之。</p>
<!-- /wp:paragraph -->

<!-- wp:paragraph -->
<p>病胸上诸实一作寒，胸中郁郁而痛，不能食，欲使人按之，而反有涎唾，下利日十余行，其脉反迟，寸口脉微滑，此可吐之。吐之，利则止。</p>
<!-- /wp:paragraph -->

<!-- wp:paragraph -->
<p>少阴病，饮食入口则吐，心中温温欲吐复不能吐者，宜吐之。</p>
<!-- /wp:paragraph -->

<!-- wp:paragraph -->
<p>宿食在上管者，当吐之。</p>
<!-- /wp:paragraph -->

<!-- wp:paragraph -->
<p>病手足逆冷，脉乍结，以客气在胸中，心下满而烦，欲食不能食者，病在胸中，当吐之。</p>
<!-- /wp:paragraph -->