---
ID: 1089
post_title: 伤寒论·伤寒例第三
post_name: '%e4%bc%a4%e5%af%92%e4%be%8b%e7%ac%ac%e4%b8%89'
author: Editor
post_date: 2020-12-04 07:35:48
layout: post
link: http://kege.org.cn/1089
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第二</strong></p>
<!-- /wp:paragraph -->

<!-- wp:paragraph -->
<p><strong>伤寒例第三</strong>[efn_note]顾氏观光曰:“《外台》引《伤寒例》直称王叔和,盖唐以前人皆知《伤寒例》篇为叔和作”，可能非张仲景作。<span style="color: #808080;"><em>参考文献田晋蕃著《内经素问校证》P127，中国中医药出版社，2015年12月第1版</em></span>[/efn_note]</p>
<p>四时八节二十四气七十二候决病法：</p>
<!-- /wp:paragraph -->

<!-- wp:paragraph -->
<p>立春正月节斗指艮　　雨水正月中指寅</p>
<!-- /wp:paragraph -->

<!-- wp:paragraph -->
<p>惊蛰二月节指甲　　　春分二月中指卯</p>
<!-- /wp:paragraph -->

<!-- wp:paragraph -->
<p>清明三月节指乙　　　谷雨三月中指辰</p>
<!-- /wp:paragraph -->

<!-- wp:paragraph -->
<p>立夏四月节指巽　　　小满四月中指巳</p>
<!-- /wp:paragraph -->

<!-- wp:paragraph -->
<p>芒种五月节指丙　　　夏至五月中指午</p>
<!-- /wp:paragraph -->

<!-- wp:paragraph -->
<p>小暑六月节指丁　　　大暑六月中指未</p>
<!-- /wp:paragraph -->

<!-- wp:paragraph -->
<p>立秋七月节指坤　　　处暑七月中指申</p>
<!-- /wp:paragraph -->

<!-- wp:paragraph -->
<p>白露八月节指庚　　　秋分八月中指酉</p>
<!-- /wp:paragraph -->

<!-- wp:paragraph -->
<p>寒露九月节指辛　　　霜降九月中指戌。</p>
<!-- /wp:paragraph -->

<!-- wp:paragraph -->
<p>立冬十月节指乾　　　小雪十月中指亥</p>
<!-- /wp:paragraph -->

<!-- wp:paragraph -->
<p>大雪十一月节指壬　　冬至十一月中指子</p>
<!-- /wp:paragraph -->

<!-- wp:paragraph -->
<p>小寒十二月节指癸　　大寒十二月中指丑</p>
<!-- /wp:paragraph -->

<!-- wp:paragraph -->
<p>二十四气，节有十二，中气有十二，五日为一候，气亦同，合有七十二候，决病生死。此须洞解之也。</p>
<!-- /wp:paragraph -->

<!-- wp:paragraph -->
<p>《阴阳大论》云：春气温和，夏气暑热，秋气清凉，冬气冰列，此则四时正气之序也。冬时严寒，万类深藏，君子固密，则不伤于寒，触冒之者，乃名伤寒耳。其伤于四时之气，皆能为病，以伤寒为毒者，以其最成杀厉之气也。中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。是以辛苦之人，春夏多温热病者，皆由冬时触寒所致，非时行之气也。凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气。是以一岁之中，长幼之病多相似者，此则时行之气也。夫欲候知四时正气为病及时行疫气之法，皆当按斗历占之。九月霜降节后宜渐寒，向冬大寒，至正月雨水节后宜解也。所以谓之雨水者，以冰雪解而为雨水故也。至惊蛰二月节后，气渐和暖，向夏大热，至秋便凉。从霜降以后至春分以前，凡有触冒霜露，体中寒即病者，谓之伤寒也。九月十月，寒气尚微，为病则轻。十一月十二月，寒冽已严，为病则重。正月二月，寒渐将解，为病亦轻。此以冬时不调，适有伤寒之人，即为病也。其冬有非节之暖者，名为冬温。冬温之毒，与伤寒大异。冬温复有先后，更相重沓，亦有轻重，为治不同，证如后章。从立春节后，其中无暴大寒，又不冰雪，而有人壮热为病者，此属春时阳气发于冬时伏寒，变为温病。从春分以后至秋分节前，天有暴寒者，皆为时行寒疫也。三月四月，或有暴寒，其时阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微，其病与温及暑病相似，但治有殊耳。十五日得一气，于四时之中，一时有六气，四六名为二十四气。然气候亦有应至仍不至，或有未应至而至者，或有至而太过者，皆成病气也。但天地动静，阴阳鼓击者，各正一气耳。是以彼春之暖，为夏之暑，彼秋之忿，为冬之怒。是故冬至之后，一阳爻升，一阴爻降也；夏至之后，一阳气下，一阴气上也。斯则冬夏二至，阴阳合也；春秋二分，阴阳离也。阴阳交易，人变病焉。此君子春夏养阳，秋冬养阴，顺天地之刚柔也。小人触冒，必婴暴疹。须知毒烈之气，留在何经，而发何病，详而取之。是以春伤于风，夏必飧泄；夏伤于暑，秋必病疟；秋伤于湿，冬必咳嗽；冬伤于寒，春必病温。此必然之道，可不审明之。伤寒之病，逐日浅深，以施方治。今世人伤寒，或始不早治，或治不对病，或日数久淹，困乃告医，医人又不依次第而治之，则不中病，皆宜临时消息制方，无不效也。今搜采仲景旧论，录其证候诊脉声色对病真方有神验者，拟防世急也。</p>
<!-- /wp:paragraph -->

<!-- wp:paragraph -->
<p>又土地温凉，高下不同；物性刚柔，飡居亦异。是故黄帝兴四方之问，岐伯举四治之能，以训后贤，开其未悟者。临病之工，宜须两审也。</p>
<!-- /wp:paragraph -->

<!-- wp:paragraph -->
<p>凡伤于寒，则为病热，热虽甚，不死。若两感于寒而病者，必死。</p>
<!-- /wp:paragraph -->

<!-- wp:paragraph -->
<p>尺寸俱浮者，太阳受病也，当一二日发。以其脉上连风府，故头项痛，腰脊强。</p>
<!-- /wp:paragraph -->

<!-- wp:paragraph -->
<p>尺寸俱长者，阳明受病也，当二三日发。以其脉夹鼻络于目，故身热目疼鼻干，不得卧。</p>
<!-- /wp:paragraph -->

<!-- wp:paragraph -->
<p>尺寸俱弦者，少阳受病也，当三四日发。以其脉循胁络于耳，故胸胁痛而耳聋。此三经皆受病，未入于府者，可汗而已。</p>
<!-- /wp:paragraph -->

<!-- wp:paragraph -->
<p>尺寸俱沉细者，太阴受病也，当四五日发。以其脉布胃中，络于嗌，故腹满而嗌干。</p>
<!-- /wp:paragraph -->

<!-- wp:paragraph -->
<p>尺寸俱沉者，少阴受病也，当五六日发。以其脉贯肾络于肺，系舌本，故口燥舌干而渴。</p>
<!-- /wp:paragraph -->

<!-- wp:paragraph -->
<p>尺寸俱微缓者，厥阴受病也，当六七日发。以其脉循阴器络于肝，故烦满而囊缩。此三经皆受病，已入于腑，可下而已。</p>
<!-- /wp:paragraph -->

<!-- wp:paragraph -->
<p>若两感于寒者，一日太阳受之，即与少阴俱病，则头痛口干，烦满而渴。二日阳明受之，即与太阴俱病，则腹满，身热，不欲食，谵之廉切，又女监切，下同。语。三日少阳受之，即与厥阴俱病，则耳聋，囊缩而厥，水浆不入，不知人者，六日死。若三阴三阳五脏六腑皆受病，则荣卫不行，脏腑不通，则死矣。其不两感于寒，更不传经，不加异气者，至七日太阳病衰，头痛少愈也。八日阳明病衰，身热少歇也。九日少阳病衰，耳聋微闻也。十日太阴病衰，腹减如故，则思饮食。十一日少阴病衰，渴止舌干，已而嚏也。十二日厥阴病衰，囊纵，少腹微下，大气皆去，病人精神爽慧也。若过十三日以上不间，寸尺陷者，大危。若更感异气，变为它病者，当依后坏病证而治之。若脉阴阳俱盛，重感于寒者，变成温疟。阳脉浮滑，阴脉濡弱者，更遇于风，变为风温。阳脉洪数，阴脉实大者，更遇温热，变为温毒，温毒为病最重也。阳脉濡弱，阴脉弦紧者，更遇温气，变为温疫。一本作疟。以此冬伤于寒，发为温病，脉之变证，方治如说。</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>凡人有疾，不时即治，隐忍冀差，以成痼疾。小儿女子，益以滋甚。时气不和，便当早言。寻其邪由，及在腠理，以时治之，罕有不愈者。患人忍之，数日乃说，邪气入脏，则难可制。此为家有患，备虑之要。凡作汤药，不可避晨夜，觉病须臾，即宜便治，不等早晚，则易愈矣。如或差迟，病即传变，虽欲除治，必难为力。服药不如方法，纵意违师，不须治之。</p>
<!-- /wp:paragraph -->

<!-- wp:paragraph -->
<p>凡伤寒之病，多从风寒得之。始表中风寒，入里则不消矣，未有温覆而当不消散者。不在证治，拟欲攻之，犹当先解表，乃可下之。若表已解，而内不消，非大满，犹生寒热，则病不除。若表已解，而内不消，大满大实坚有燥屎，自可除下之，虽四五日，不能为祸也。若不宜下，而便攻之，内虚热入，协热遂利，烦躁诸变，不可胜数，轻者困笃，重者必死矣。</p>
<p><span style="color: #808080;"><em>仲景曰:《阴阳大论》云:凡伤寒之病多从风寒始也。表中风寒,必里 不消化也。未有温复而当不消者也。若病不存证,拟欲攻之者，犹须 先解其表,后乃下之。若表已解,而内不消者,自非大满大实腹硬者,必内有燥屎也,自可徐徐下之,虽经四五日不能为害也。若病不宜下而强攻之者,内虚热入则为协热,遂利、烦躁,诸变不可胜数也,则轻者困笃,重者必死。《伤寒论乙本》</em></span></p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p><strong>夫阳盛阴虚，汗之则死，下之则愈。阳虚阴盛，汗之则愈，下之则死。</strong>夫如是，则神丹安可以误发，甘遂何可以妄攻？虚盛之治，相背千里，吉凶之机，应若影响，岂容易哉！况桂枝下咽，阳盛即毙；承气入胃，阴盛以亡。死生之要，在乎须臾，视身之尽，不暇计日，此阴阳虚实之交错，其候至微，发汗吐下之相反，其祸至速。而医术浅狭，懵然不知病源，为治乃误，使病者殒没，自谓其分。至令冤魂塞于冥路，死尸盈于旷野，仁者鉴此，岂不痛欤！</p>
<p><span style="color: #808080;"><em>夫阳盛者府也,阴虚者脏也,此是两感脉也。汗出即死,下之即愈。若阴盛阳虚者,汗出即愈,下之则死。如是者,神丹安可误发,甘遂何可妄攻也。虚盛之治,相背千里。吉 凶之机,应如影响。然则桂枝入咽,阳盛毙之也。承气人胃,阴盛必 也。死生之要,在于须臾瞬息之间,克于时限。然阴阳虚实交错者,证候 至微也。发汗吐下相反者,祸福至速也。医术浅狭者,必不识不知也。 病人殒没者,谓为其分也。致令怨魂塞于冥路,天死盈于旷野。仁爱鉴兹,能不伤楚。《伤寒论乙本》</em></span></p>
<!-- /wp:paragraph -->

<!-- wp:paragraph -->
<p>凡两感病俱作，治有先后。发表攻里，本自不同，而执迷用意者，乃云神丹甘遂合而饮之，且解其表，又除其里。言巧似是，其理实违。夫智者之举错也，常审以慎；愚者之动作也，必果而速。安危之变，岂可诡哉。世上之士，但务彼翕习之荣，而莫见此倾危之败。惟明者居然能护其本，近取诸身，夫何远之有焉？</p>
<p><span style="color: #808080;"><em>凡两感俱病者,治则有其先后也。发表攻里者,归本不同也。然好存生意者,乃云神丹、甘遂即可合而服之,且解其表又除其里。巧言似是,其理实违。夫智人之举措也,恒详而慎之;愚夫之动作也,常果而速之。安危之变,岂不诡哉!世士唯知翕习之荣,不见倾危之败。明达居然谁见本真也。近取诸身,何远之有?《伤寒论乙本》</em></span></p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>凡发汗温暖汤药，其方虽言日三服，若病剧不解，当促其间，可半日中尽三服。若与病相阻，即便有所觉。病重者，一日一夜当晬时观之。如服一剂，病证犹在，故当复作本汤服之。至有不肯汗出，服三剂乃解。若汗不出者，死病也。</p>
<!-- /wp:paragraph -->

<!-- wp:paragraph -->
<p>凡得时气病，至五六日，而渴欲饮水，饮不能多，不当与也。何者？以腹中热尚少，不能消之，便更与人作病也。至七八日，大渴欲饮水者，犹当依证而与之。与之常令不足，勿极意也，言能饮一斗，与五升。若饮而腹满，小便不利，若喘若哕，不可与之也。忽然大汗出，是为自愈也。</p>
<!-- /wp:paragraph -->

<!-- wp:paragraph -->
<p>凡得病，反能饮水，此为欲愈之病。其不晓病者，但闻病饮水自愈，小渴者乃强与饮之，因其成祸，不可复数也。</p>
<!-- /wp:paragraph -->

<!-- wp:paragraph -->
<p>凡得病，厥脉动数，服汤药更迟，脉浮大减小，初躁后静，此皆愈证也。</p>
<!-- /wp:paragraph -->

<!-- wp:paragraph -->
<p>凡治温病，可刺五十九穴。又身之穴，三百六十有五，其三十穴，灸之有害，七十九穴，刺之为灾，并中髓也。</p>
<!-- /wp:paragraph -->

<!-- wp:paragraph -->
<p>脉四损，三日死。平人四息，病人脉一至，名曰四损。</p>
<!-- /wp:paragraph -->

<!-- wp:paragraph -->
<p>脉五损，一日死。平人五息，病人脉一至，名曰五损。</p>
<!-- /wp:paragraph -->

<!-- wp:paragraph -->
<p>脉六损，一时死。平人六息，病人脉一至，名曰六损。</p>
<!-- /wp:paragraph -->

<!-- wp:paragraph -->
<p>脉盛身寒，得之伤寒；脉虚身热，得之伤暑。脉阴阳俱盛，大汗出不解者死。脉阴阳俱虚，热不止者死。脉至乍数乍疏者死。脉至如转索，其日死。谵言妄语，身微热，脉浮大，手足温者生；逆冷，脉沉细者，不过一日死矣。此以前是伤寒热病证候也。</p>
<!-- /wp:paragraph -->