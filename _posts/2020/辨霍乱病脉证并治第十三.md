---
ID: 1110
post_title: >
  伤寒论·辨霍乱病脉证并治第十三
post_name: '%e8%be%a8%e9%9c%8d%e4%b9%b1%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e5%8d%81%e4%b8%89'
author: Editor
post_date: 2020-12-04 10:02:44
layout: post
link: http://kege.org.cn/1110
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第七</strong></p>
<p><strong>辨霍乱病脉证并治第十三</strong></p>
<p>合六法，方六首。</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>问曰：病有霍乱者，何？答曰：呕吐而利，此名霍乱。</p>
<!-- /wp:paragraph -->

<!-- wp:paragraph -->
<p>问曰：病发热头痛，身疼恶寒吐利者，此属何病？答曰：此名霍乱。霍乱自吐下，又利止，复更发热也。</p>
<!-- /wp:paragraph -->

<!-- wp:paragraph -->
<p>伤寒，其脉微涩者，本是霍乱，今是伤寒，却四五日至阴经，上转入阴，必利，本呕下利者，不可治也。欲似大便，而反失气，仍不利者，此属阳明也，便必鞕，十三日愈。所以然者，经尽故也。下利后，当便鞕，鞕则能食者愈。今反不能食，到后经中，颇能食，复过一经能食，过之一日当愈，不愈者，不属阳明也。</p>
<!-- /wp:paragraph -->

<!-- wp:paragraph -->
<p>恶寒，脉微一作缓而复利，利止亡血也，<strong>四逆加人参汤</strong>主之。方一。</p>
<!-- /wp:paragraph -->

<!-- wp:paragraph -->
<p>甘草二两，炙　附子一枚，生，去皮，破八片　干姜一两半　人参一两</p>
<!-- /wp:paragraph -->

<!-- wp:paragraph -->
<p>上四味，以水三升，煮取一升二合，去滓，分温再服。</p>
<!-- /wp:paragraph -->

<!-- wp:paragraph -->
<p>霍乱，头痛发热，身疼痛，热多欲饮水者，五苓散主之；寒多不用水者，理中丸主之。二。</p>
<!-- /wp:paragraph -->

<!-- wp:paragraph -->
<p><strong>五苓散</strong>方</p>
<!-- /wp:paragraph -->

<!-- wp:paragraph -->
<p>猪苓去皮　白术　茯苓各十八铢　桂枝半两，去皮　泽泻一两六铢</p>
<!-- /wp:paragraph -->

<!-- wp:paragraph -->
<p>上五味，为散，更治之，白饮和服方寸匕，日三服，多饮暖水，汗出愈。</p>
<!-- /wp:paragraph -->

<!-- wp:paragraph -->
<p><strong>理中丸</strong>方下有作汤，加减法</p>
<!-- /wp:paragraph -->

<!-- wp:paragraph -->
<p>人参　干姜　甘草炙　白术各三两</p>
<!-- /wp:paragraph -->

<!-- wp:paragraph -->
<p>上四味，捣筛，蜜和为丸，如鸡子黄许大。以沸汤数合，和一丸，研碎，温服之，日三四，夜二服。腹中未热，益至三四丸，然不及汤。汤法，以四物，依两数切，用水八升，煮取三升，去滓，温服一升，日三服。若脐上筑者，肾气动也，去术，加桂四两。吐多者，去术，加生姜三两。下多者，还用术。悸者，加茯苓二两。渴欲得水者，加术，足前成四两半。腹中痛者，加人参，足前成四两半。寒者，加干姜，足前成四两半。腹满者，去术，加附子一枚。服汤后如食顷，饮热粥一升许，微自温，勿发揭衣被。</p>
<!-- /wp:paragraph -->

<!-- wp:paragraph -->
<p>吐利止，而身痛不休者，当消息和解其外，宜<strong>桂枝汤</strong>小和之。方三。</p>
<!-- /wp:paragraph -->

<!-- wp:paragraph -->
<p>桂枝三两，去皮　芍药三两　生姜三两　甘草二两，炙　大枣十二枚，擘</p>
<!-- /wp:paragraph -->

<!-- wp:paragraph -->
<p>上五味，以水七升，煮取三升，去滓，温服一升。</p>
<!-- /wp:paragraph -->

<!-- wp:paragraph -->
<p>吐利汗出，发热恶寒，四肢拘急，手足厥冷者，<strong>四逆汤</strong>主之。方四。</p>
<!-- /wp:paragraph -->

<!-- wp:paragraph -->
<p>甘草二两，炙　干姜一两半　附子一枚，生，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升二合，去滓，分温再服，强人可大附子一枚、干姜三两。</p>
<!-- /wp:paragraph -->

<!-- wp:paragraph -->
<p>既吐且利，小便复利，而大汗出，下利清谷，内寒外热，脉微欲绝者，四逆汤主之。五。用前第四方。</p>
<!-- /wp:paragraph -->

<!-- wp:paragraph -->
<p>吐已下断，汗出而厥，四肢拘急不解，脉微欲绝者，<strong>通脉四逆加猪胆汤</strong>主之。方六。</p>
<!-- /wp:paragraph -->

<!-- wp:paragraph -->
<p>甘草二两，炙　干姜三两，强人可四两　附子大者一枚，生，去皮，破八片　猪胆汁半合</p>
<!-- /wp:paragraph -->

<!-- wp:paragraph -->
<p>上四味，以水三升，煮取一升二合，去滓，内猪胆汁，分温再服，其脉即来，无猪胆，以羊胆代之。</p>
<!-- /wp:paragraph -->

<!-- wp:paragraph -->
<p>吐利发汗，脉平小烦者，以新虚，不胜谷气故也。</p>
<!-- /wp:paragraph -->