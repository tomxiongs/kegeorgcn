---
ID: 1129
post_title: >
  伤寒论·辨发汗吐下后病脉证并治第二十二
post_name: '%e8%be%a8%e5%8f%91%e6%b1%97%e5%90%90%e4%b8%8b%e5%90%8e%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e4%ba%8c%e5%8d%81%e4%ba%8c'
author: Editor
post_date: 2020-12-04 10:30:55
layout: post
link: http://kege.org.cn/1129
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第十</strong></p>
<p><strong>辨发汗吐下后病脉证并治第二十二</strong></p>
<p>合四十八法，方三十九首。</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲著复衣，冬月盛寒，欲裸其身。所以然者，阳微则恶寒，阴弱则发热，此医发其汗，使阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲著复衣；十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知亡血也。</p>
<!-- /wp:paragraph -->

<!-- wp:paragraph -->
<p>寸口脉浮大，而医反下之，此为大逆。浮则无血，大则为寒，寒气相搏，则为肠鸣。医乃不知，而反饮冷水，令汗大出，水得寒气，冷必相抟，其人则<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_1.png" alt="img" width="17" height="18" />。</p>
<!-- /wp:paragraph -->

<!-- wp:paragraph -->
<p>太阳病三日，已发汗，若吐，若下，若温针，仍不解者，此为坏病，桂枝不中与之也。观其脉证，知犯何逆，随证治之。</p>
<!-- /wp:paragraph -->

<!-- wp:paragraph -->
<p>脉浮数者，法当汗出而愈，若下之，身重，心悸者，不可发汗，当自汗出乃解。所以然者，尺中脉微，此里虚，须表里实，津液和，便自汗出愈。</p>
<!-- /wp:paragraph -->

<!-- wp:paragraph -->
<p>凡病若发汗，若吐，若下，若亡血，无津液，阴阳脉自和者，必自愈。</p>
<!-- /wp:paragraph -->

<!-- wp:paragraph -->
<p>大下之后，复发汗，小便不利者，亡津液故也。勿治之，得小便利，必自愈。</p>
<!-- /wp:paragraph -->

<!-- wp:paragraph -->
<p>下之后，复发汗，必振寒，脉微细。所以然者，以内外俱虚故也。</p>
<!-- /wp:paragraph -->

<!-- wp:paragraph -->
<p>本发汗，而复下之，此为逆也；若先发汗，治不为逆。本先下之，而反汗之，为逆；若先下之，治不为逆。</p>
<!-- /wp:paragraph -->

<!-- wp:paragraph -->
<p>太阳病，先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也。得表和，然后复下之。</p>
<!-- /wp:paragraph -->

<!-- wp:paragraph -->
<p>得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴饮水而呕者，柴胡不中与也，食谷者哕。</p>
<!-- /wp:paragraph -->

<!-- wp:paragraph -->
<p>太阳病，二三日不能卧，但欲起，心下必结，脉微弱者，此本有寒分也。反下之，若利止，必作结胸，未止者，四日复下之，此作协热利也。</p>
<!-- /wp:paragraph -->

<!-- wp:paragraph -->
<p>太阳病，下之，其脉促一作纵，不结胸者，此为欲解也。脉浮者，必结胸；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。</p>
<!-- /wp:paragraph -->

<!-- wp:paragraph -->
<p>太阳少阳并病，而反下之，成结胸，心下鞕，下利不止，水浆不下，其人心烦。</p>
<!-- /wp:paragraph -->

<!-- wp:paragraph -->
<p>脉浮而紧，而复下之，紧反入里，则作痞，按之自濡，但气痞耳。</p>
<!-- /wp:paragraph -->

<!-- wp:paragraph -->
<p>伤寒吐下发汗后，虚烦，脉甚微，八九日心下痞鞕，胁下痛，气上冲咽喉，眩冒，经脉动惕者，久而成痿。</p>
<!-- /wp:paragraph -->

<!-- wp:paragraph -->
<p>阳明病，能食，下之不解者，其人不能食，若攻其热必哕。所以然者，胃中虚冷故也，以其人本虚，攻其热必哕。</p>
<!-- /wp:paragraph -->

<!-- wp:paragraph -->
<p>阳明病，脉迟，食难用饱，饱则发烦，头眩，必小便难，此欲作谷疸。虽下之，腹满如故，所以然者，脉迟故也。</p>
<!-- /wp:paragraph -->

<!-- wp:paragraph -->
<p>夫病，阳多者热，下之则鞕；汗多，极发其汗，亦鞕。</p>
<!-- /wp:paragraph -->

<!-- wp:paragraph -->
<p>太阳病，寸缓关浮尺弱，其人发热，汗出，复恶寒，不呕，但心下痞者，此以医下之也。</p>
<!-- /wp:paragraph -->

<!-- wp:paragraph -->
<p>太阴之为病，腹满而吐，食不下，自利益甚，时腹自痛，若下之，必胸下结鞕。</p>
<!-- /wp:paragraph -->

<!-- wp:paragraph -->
<p>伤寒大吐大下之，极虚，复极汗者，其人外气怫郁，复与之水，以发其汗，因得哕。所以然者，胃中寒冷故也。</p>
<!-- /wp:paragraph -->

<!-- wp:paragraph -->
<p>吐利发汗后，脉平，小烦者，以新虚，不胜谷气故也。</p>
<!-- /wp:paragraph -->

<!-- wp:paragraph -->
<p>太阳病，医发汗，遂发热恶寒，因复下之，心下痞，表里俱虚，阴阳气并竭。无阳则阴独，复加烧针，因胸烦，面色青黄，肤<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_2.png" alt="img" width="17" height="17" />者，难治；今色微黄，手足温者，易愈。</p>
<!-- /wp:paragraph -->

<!-- wp:paragraph -->
<p>太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗更下更吐也。面色反有热色者，未欲解也，以其不能得小汗出，身必痒，属<strong>桂枝麻黄各半汤。</strong>方一。</p>
<!-- /wp:paragraph -->

<!-- wp:paragraph -->
<p>桂枝一两十六铢　芍药一两　生姜一两，切　甘草一两，炙　麻黄一两，去节　大枣四枚，擘　杏仁二十四个，汤浸，去皮尖及两人者</p>
<!-- /wp:paragraph -->

<!-- wp:paragraph -->
<p>上七味，以水五升，先煮麻黄一二沸，去上沫，内诸药，煮取一升八合，去滓，温服六合。本云桂枝汤三合，麻黄汤三合，并为六合，顿服。</p>
<!-- /wp:paragraph -->

<!-- wp:paragraph -->
<p>服桂枝汤，或下之，仍头项强痛，翕翕发热，无汗，心下满微痛，小便不利者，属<strong>桂枝去桂加茯苓白术汤。</strong>方二。</p>
<!-- /wp:paragraph -->

<!-- wp:paragraph -->
<p>芍药三两　甘草二两，炙　生姜三两，切　白术三两　茯苓三两　大枣十二枚，擘</p>
<!-- /wp:paragraph -->

<!-- wp:paragraph -->
<p>上六味，以水八升，煮取三升，去滓，温服一升，小便利则愈。本云桂枝汤，今去桂枝加茯苓、白术。</p>
<!-- /wp:paragraph -->

<!-- wp:paragraph -->
<p>太阳病，先发汗不解，而下之，脉浮者不愈。浮为在外，而反下之，故令不愈。今脉浮，故在外，当须解外则愈，宜<strong>桂枝汤。</strong>方三。</p>
<!-- /wp:paragraph -->

<!-- wp:paragraph -->
<p>桂枝三两，去皮　芍药三两　生姜三两，切　甘草二两，炙　大枣十二枚，擘</p>
<!-- /wp:paragraph -->

<!-- wp:paragraph -->
<p>上五味，以水七升，煮取三升，去滓，温服一升，须臾啜热稀粥一升，以助药力，取汗。</p>
<!-- /wp:paragraph -->

<!-- wp:paragraph -->
<p>下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，属<strong>干姜附子汤。</strong>方四。</p>
<!-- /wp:paragraph -->

<!-- wp:paragraph -->
<p>干姜一两　附子一枚，生用，去皮，破八片</p>
<!-- /wp:paragraph -->

<!-- wp:paragraph -->
<p>上二味，以水三升，煮取一升，去滓，顿服。</p>
<!-- /wp:paragraph -->

<!-- wp:paragraph -->
<p>伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，属<strong>茯苓桂枝白术甘草汤。</strong>方五。</p>
<!-- /wp:paragraph -->

<!-- wp:paragraph -->
<p>茯苓四两　桂枝三两，去皮　白术二两　甘草二两，炙</p>
<!-- /wp:paragraph -->

<!-- wp:paragraph -->
<p>上四味，以水六升，煮取三升，去滓，分温三服。</p>
<!-- /wp:paragraph -->

<!-- wp:paragraph -->
<p>发汗若下之后，病仍不解，烦躁者，属<strong>茯苓四逆汤。</strong>方六。</p>
<!-- /wp:paragraph -->

<!-- wp:paragraph -->
<p>茯苓四两　人参一两　附子一枚，生用，去皮，破八片　甘草二两，炙　干姜一两半</p>
<!-- /wp:paragraph -->

<!-- wp:paragraph -->
<p>上五味，以水五升，煮取二升，去滓，温服七合，日三服。</p>
<!-- /wp:paragraph -->

<!-- wp:paragraph -->
<p>发汗吐下后，虚烦不得眠，若剧者，必反覆颠倒，心中懊<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_3.png" alt="img" width="19" height="19" />，属<strong>栀子豉汤。</strong>若少气者，栀子甘草豉汤；若呕者，栀子生姜豉汤。七。</p>
<!-- /wp:paragraph -->

<!-- wp:paragraph -->
<p>肥栀子十四枚，擘　香豉四合，绵裹</p>
<!-- /wp:paragraph -->

<!-- wp:paragraph -->
<p>上二味，以水四升，先煮栀子，得二升半，内豉，煮取一升半，去滓，分为二服，温进一服。得吐者，止后服。</p>
<!-- /wp:paragraph -->

<!-- wp:paragraph -->
<p><strong>栀子甘草豉汤</strong>方</p>
<!-- /wp:paragraph -->

<!-- wp:paragraph -->
<p>肥栀子十四个，擘　甘草二两，炙　香豉四合，绵裹</p>
<!-- /wp:paragraph -->

<!-- wp:paragraph -->
<p>上三味，以水四升，先煮二味，取二升半，内豉，煮取一升半，去滓，分二服，温进一服。得吐者，止后服。</p>
<!-- /wp:paragraph -->

<!-- wp:paragraph -->
<p><strong>栀子生姜豉汤</strong>方</p>
<!-- /wp:paragraph -->

<!-- wp:paragraph -->
<p>肥栀子十四个，擘　生姜五两，切　香豉四合，绵裹上三味，以水四升，先煮二味，取二升半，内豉，煮取一升半，去滓，分二服，温进一服，得吐者，止后服。</p>
<!-- /wp:paragraph -->

<!-- wp:paragraph -->
<p>发汗若下之，而烦热，胸中窒者，属栀子豉汤证。八。用前初方。</p>
<!-- /wp:paragraph -->

<!-- wp:paragraph -->
<p>太阳病，过经十余日，心下温温欲吐，而胸中痛，大便反溏，腹微满，郁郁微烦，先此时极吐下者，与调胃承气汤。若不尔者，不可与。但欲呕，胸中痛，微溏者，此非柴胡汤证，以呕，故知极吐下也，<strong>调胃承气汤。</strong>方九。</p>
<!-- /wp:paragraph -->

<!-- wp:paragraph -->
<p>大黄四两，酒洗　甘草二两，炙　芒消半升</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升，去滓，内芒消，更上火令沸，顿服之。</p>
<!-- /wp:paragraph -->

<!-- wp:paragraph -->
<p>太阳病，重发汗，而复下之，不大便五六日，舌上燥而渴，日晡所，小有潮热一云，日晡所发，心胸大烦，从心下至少腹鞕满而痛，不可近者，属<strong>大陷胸汤。</strong>方十。</p>
<!-- /wp:paragraph -->

<!-- wp:paragraph -->
<p>大黄六两，去皮，酒洗　芒消一升　甘遂末一钱匕</p>
<!-- /wp:paragraph -->

<!-- wp:paragraph -->
<p>上三味，以水六升，煮大黄，取二升，去滓，内芒消，煮两沸，内甘遂末，温服一升，得快利，止后服。</p>
<!-- /wp:paragraph -->

<!-- wp:paragraph -->
<p>伤寒五六日，已发汗，而复下之，胸胁满，微结，小便不利，渴而不呕，但头汗出，往来寒热，心烦者，此为未解也，属<strong>柴胡桂枝干姜汤。</strong>方十一。</p>
<!-- /wp:paragraph -->

<!-- wp:paragraph -->
<p>柴胡半斤　桂枝三两，去皮　干姜二两　栝楼根四两　黄芩三两　甘草二两，炙　牡蛎二两，熬</p>
<!-- /wp:paragraph -->

<!-- wp:paragraph -->
<p>上七味，以水一斗二升，煮取六升，去滓，再煎取三升，温服一升，日三服。初服微烦，后汗出便愈。</p>
<!-- /wp:paragraph -->

<!-- wp:paragraph -->
<p>伤寒发汗，若吐若下，解后，心下痞鞕，噫气不除者，属<strong>旋覆代赭汤。</strong>方十二。</p>
<!-- /wp:paragraph -->

<!-- wp:paragraph -->
<p>旋覆花三两　人参二两　生姜五两　代赭一两　甘草三两，炙　半夏半升，洗　大枣十二枚，擘</p>
<!-- /wp:paragraph -->

<!-- wp:paragraph -->
<p>上七味，以水一斗，煮取六升，去滓，再煎取三升，温服一升，日三服。</p>
<!-- /wp:paragraph -->

<!-- wp:paragraph -->
<p>伤寒大下之，复发汗，心下痞，恶寒者，表未解也，不可攻痞。当先解表，表解乃攻痞。解表宜桂枝汤，用前方；攻痞宜<strong>大黄黄连泻心汤。</strong>方十三。</p>
<!-- /wp:paragraph -->

<!-- wp:paragraph -->
<p>大黄二两，酒洗　黄连一两</p>
<!-- /wp:paragraph -->

<!-- wp:paragraph -->
<p>上二味，以麻沸汤二升渍之，须臾绞去滓，分温再服。有黄芩，见第四卷中。</p>
<!-- /wp:paragraph -->

<!-- wp:paragraph -->
<p>伤寒若吐下后，七八日不解，热结在里，表里俱热，时时恶风，大渴，舌上干燥而烦，欲饮水数升者，属<strong>白虎加人参汤。</strong>方十四。</p>
<!-- /wp:paragraph -->

<!-- wp:paragraph -->
<p>知母六两　石膏一斤，碎　甘草二两，炙　粳米六合　人参三两</p>
<!-- /wp:paragraph -->

<!-- wp:paragraph -->
<p>上五味，以水一斗，煮米熟，汤成去滓，温服一升，日三服。</p>
<!-- /wp:paragraph -->

<!-- wp:paragraph -->
<p>伤寒若吐若下后，不解，不大便五六日，上至十余日，日晡所发潮热，不恶寒，独语如见鬼状。</p>
<!-- /wp:paragraph -->

<!-- wp:paragraph -->
<p>若剧者，发则不识人，循衣摸床，惕而不安一云，顺衣妄撮，怵惕不安，微喘直视，脉弦者生，涩者死。微者，但发热，<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_4.png" alt="img" width="18" height="19" />语者，属<strong>大承气汤。</strong>方十五。</p>
<!-- /wp:paragraph -->

<!-- wp:paragraph -->
<p>大黄四两，去皮，酒洗　厚朴半斤，炙　枳实五枚，炙　芒消三合</p>
<!-- /wp:paragraph -->

<!-- wp:paragraph -->
<p>上四味，以水一斗，先煮二味，取五升，内大黄，煮取二升，去滓，内芒消，更煮令一沸，分温再服。得利者，止后服。</p>
<!-- /wp:paragraph -->

<!-- wp:paragraph -->
<p>三阳合病，腹满身重，难以转侧，口不仁，面垢。又作枯，一云向经。</p>
<!-- /wp:paragraph -->

<!-- wp:paragraph -->
<p><img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_5.png" alt="img" width="19" height="19" />语遗尿，发汗则<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_6.png" alt="img" width="19" height="19" />语，下之则额上生汗，若手足逆冷，自汗出者，属<strong>白虎汤。</strong>方十六。</p>
<!-- /wp:paragraph -->

<!-- wp:paragraph -->
<p>知母六两　石膏一斤，碎　甘草二两，炙　粳米六合</p>
<!-- /wp:paragraph -->

<!-- wp:paragraph -->
<p>上四味，以水一斗，煮米熟，汤成去滓，温服一升，日三服。</p>
<!-- /wp:paragraph -->

<!-- wp:paragraph -->
<p>阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦而反<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_7.png" alt="img" width="19" height="19" />语；若加温针，必怵惕烦躁不得眠；若下之，则胃中空虚，客气动膈，心中懊<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_8.png" alt="img" width="17" height="18" />，舌上胎者，属栀子豉汤证。十七。用前第七方。</p>
<!-- /wp:paragraph -->

<!-- wp:paragraph -->
<p>阳明病，下之，心中懊<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_9.png" alt="img" width="18" height="18" />而烦，胃中有燥屎者，可攻。腹微满，初头鞕，后必溏，不可攻之。若有燥屎者，宜大承气汤。第十八。用前第十五方。</p>
<!-- /wp:paragraph -->

<!-- wp:paragraph -->
<p>太阳病，若吐若下若发汗后，微烦，小便数，大便因鞕者，与<strong>小承气汤</strong>和之愈。方十九。</p>
<!-- /wp:paragraph -->

<!-- wp:paragraph -->
<p>大黄四两，酒洗　厚朴二两，炙　枳实三枚，炙</p>
<!-- /wp:paragraph -->

<!-- wp:paragraph -->
<p>上三味，以水四升，煮取一升二合，去滓，分温二服。</p>
<!-- /wp:paragraph -->

<!-- wp:paragraph -->
<p>大汗，若大下而厥冷者，属<strong>四逆汤。</strong>方二十。</p>
<!-- /wp:paragraph -->

<!-- wp:paragraph -->
<p>甘草二两，炙　干姜一两半　附子一枚，生用，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升二合，去滓，分温再服，强人可大附子一枚，干姜四两。</p>
<!-- /wp:paragraph -->

<!-- wp:paragraph -->
<p>太阳病，下之后，其气上冲者，可与桂枝汤。若不上冲者，不得与之。二十一。用前第三方。</p>
<!-- /wp:paragraph -->

<!-- wp:paragraph -->
<p>太阳病，下之后，脉促胸满者，属<strong>桂枝去芍药汤。</strong>方二十二。促，一作纵。</p>
<!-- /wp:paragraph -->

<!-- wp:paragraph -->
<p>桂枝三两，去皮　甘草二两，炙　生姜三两　大枣十二枚，擘</p>
<!-- /wp:paragraph -->

<!-- wp:paragraph -->
<p>上四味，以水七升，煮取三升，去滓，温服一升。本云桂枝汤，今去芍药。</p>
<!-- /wp:paragraph -->

<!-- wp:paragraph -->
<p>若微寒者，属<strong>桂枝去芍药加附子汤。</strong>方二十三。</p>
<!-- /wp:paragraph -->

<!-- wp:paragraph -->
<p>桂枝三两，去皮　甘草二两，炙　生姜三两，切　大枣十二枚，擘　附子一枚，炮</p>
<!-- /wp:paragraph -->

<!-- wp:paragraph -->
<p>上五味，以水七升，煮取三升，去滓，温服一升，本云桂枝汤，今去芍药加附子。</p>
<!-- /wp:paragraph -->

<!-- wp:paragraph -->
<p>太阳病桂枝证，医反下之，利遂不止，脉促者，表未解也；喘而汗出者，属<strong>葛根黄芩黄连汤。</strong>方二十四。促，一作纵。</p>
<!-- /wp:paragraph -->

<!-- wp:paragraph -->
<p>葛根半斤　甘草二两，炙　黄芩三两　黄连三两</p>
<!-- /wp:paragraph -->

<!-- wp:paragraph -->
<p>上四味，以水八升，先煮葛根，减二升，内诸药，煮取二升，去滓，温分再服。</p>
<!-- /wp:paragraph -->

<!-- wp:paragraph -->
<p>太阳病，下之微喘者，表未解故也，属<strong>桂枝加厚朴杏子汤。</strong>方二十五。</p>
<!-- /wp:paragraph -->

<!-- wp:paragraph -->
<p>桂枝三两，去皮　芍药三两　生姜三两，切　甘草二两，炙　厚朴二两，炙，去皮　大枣十二枚，擘　杏仁五十个，去皮尖</p>
<!-- /wp:paragraph -->

<!-- wp:paragraph -->
<p>上七味，以水七升，煮取三升，去滓，温服一升。</p>
<!-- /wp:paragraph -->

<!-- wp:paragraph -->
<p>伤寒，不大便六七日，头痛有热者，与承气汤。其小便清者一云，大便青，知不在里，仍在表也，当须发汗。若头痛者，必衄，宜桂枝汤。二十六。用前第三方。</p>
<!-- /wp:paragraph -->

<!-- wp:paragraph -->
<p>伤寒五六日，大下之后，身热不去，心中结痛者，未欲解也，属栀子豉汤证。二十七。用前第七方。</p>
<!-- /wp:paragraph -->

<!-- wp:paragraph -->
<p>伤寒下后，心烦腹满，卧起不安者，属<strong>栀子厚朴汤。</strong>方二十八。</p>
<!-- /wp:paragraph -->

<!-- wp:paragraph -->
<p>栀子十四枚，擘　厚朴四两，炙　枳实四个，水浸，炙令赤</p>
<!-- /wp:paragraph -->

<!-- wp:paragraph -->
<p>上三味，以水三升半，煮取一升半，去滓，分二服，温进一服。得吐者，止后服。</p>
<!-- /wp:paragraph -->

<!-- wp:paragraph -->
<p>伤寒，医以丸药大下之，身热不去，微烦者，属<strong>栀子干姜汤。</strong>方二十九。</p>
<!-- /wp:paragraph -->

<!-- wp:paragraph -->
<p>栀子十四个，擘　干姜二两</p>
<!-- /wp:paragraph -->

<!-- wp:paragraph -->
<p>上二味，以水三升半，煮取一升半，去滓，分二服。一服得吐者，止后服。</p>
<!-- /wp:paragraph -->

<!-- wp:paragraph -->
<p>凡用栀子汤，病人旧微溏者，不可与服之。</p>
<!-- /wp:paragraph -->

<!-- wp:paragraph -->
<p>伤寒，医下之，续得下利，清谷不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。三十。并用前方。</p>
<!-- /wp:paragraph -->

<!-- wp:paragraph -->
<p>太阳病，过经十余日，反二三下之，后四五日，柴胡证仍在者，先与小柴胡。呕不止，心下急一云，呕止小安，郁郁微烦者，为未解也，可与<strong>大柴胡汤，</strong>下之则愈。方三十一。</p>
<!-- /wp:paragraph -->

<!-- wp:paragraph -->
<p>柴胡半斤　黄芩三两　芍药三两　半夏半升，洗　生姜五两　枳实四枚，炙　大枣十二枚，擘</p>
<!-- /wp:paragraph -->

<!-- wp:paragraph -->
<p>上七味，以水一斗二升，煮取六升，去滓，再煎取三升，温服一升，日三服。一方加大黄二两，若不加，恐不为大柴胡汤。</p>
<!-- /wp:paragraph -->

<!-- wp:paragraph -->
<p>伤寒十三日不解，胸胁满而呕，日晡所发潮热，已而微利，此本柴胡，下之不得利，今反利者，知医以丸药下之，此非其治也。潮热者，实也，先服小柴胡汤以解外，后以<strong>柴胡加芒消汤</strong>主之。方三十二。</p>
<!-- /wp:paragraph -->

<!-- wp:paragraph -->
<p>柴胡二两十六铢　黄芩一两　人参一两　甘草一两，炙　生姜一两　半夏二十铢，旧云，五枚，洗　大枣四枚，擘　芒消二两</p>
<!-- /wp:paragraph -->

<!-- wp:paragraph -->
<p>上八味，以水四升，煮取二升，去滓，内芒消，更煮微沸，温分再服，不解更作。</p>
<!-- /wp:paragraph -->

<!-- wp:paragraph -->
<p>伤寒十三日，过经<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_10.png" alt="img" width="18" height="18" />语者，以有热也，当以汤下之。若小便利者，大便当鞕，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，属调胃承气汤证。三十三。用前第九方。</p>
<!-- /wp:paragraph -->

<!-- wp:paragraph -->
<p>伤寒八九日，下之胸满烦惊，小便不利，<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_11.png" alt="img" width="19" height="19" />语，一身尽重，不可转侧者，属<strong>柴胡加龙骨牡蛎汤。</strong>方三十四。</p>
<!-- /wp:paragraph -->

<!-- wp:paragraph -->
<p>柴胡四两　龙骨一两半　黄芩一两半　生姜一两半，切　铅丹一两半　人参一两半　桂枝一两半，去皮　茯苓一两半　半夏二合半，洗　大黄二两　牡蛎一两半，熬　大枣六枚，擘</p>
<!-- /wp:paragraph -->

<!-- wp:paragraph -->
<p>上十二味，以水八升，煮取四升，内大黄，切如棋子，更煮一两沸，去滓，温服一升。本云柴胡汤，今加龙骨等。</p>
<!-- /wp:paragraph -->

<!-- wp:paragraph -->
<p>火逆下之，因烧针烦躁者，属<strong>桂枝甘草龙骨牡蛎汤。</strong>方三十五。</p>
<!-- /wp:paragraph -->

<!-- wp:paragraph -->
<p>桂枝一两，去皮　甘草二两，炙　龙骨二两　牡蛎二两，熬</p>
<!-- /wp:paragraph -->

<!-- wp:paragraph -->
<p>上四味，以水五升，煮取二升半，去滓，温服八合，日三服。</p>
<!-- /wp:paragraph -->

<!-- wp:paragraph -->
<p>太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反</p>
<!-- /wp:paragraph -->

<!-- wp:paragraph -->
<p>恶寒者，表未解也。医反下之，动数变迟，膈内拒痛一云，头痛即眩，胃中空虚，客气动膈，短气躁烦，心中懊<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_12.png" alt="img" width="18" height="18" />，阳气内陷，心下因鞕，则为结胸，属大陷胸汤证。若不结胸，但头汗出，余处无汗，剂颈而还，小便不利，身必发黄。三十六。用前第十方。</p>
<!-- /wp:paragraph -->

<!-- wp:paragraph -->
<p>伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而鞕痛者，此为结胸也，大陷胸汤主之，用前方。但满而不痛者，此为痞，柴胡不中与之，属<strong>半夏泻心汤。</strong>方三十七。</p>
<!-- /wp:paragraph -->

<!-- wp:paragraph -->
<p>半夏半升，洗　黄芩三两　干姜三两　人参三两　甘草三两，炙　黄连一两　大枣十二枚，擘</p>
<!-- /wp:paragraph -->

<!-- wp:paragraph -->
<p>上七味，以水一斗，煮取六升，去滓，再煎，取三升，温服一升，日三服。</p>
<!-- /wp:paragraph -->

<!-- wp:paragraph -->
<p>本以下之，故心下痞，与泻心汤。痞不解，其人渴而口燥烦，小便不利者，属<strong>五苓散。</strong>方三十八。一方云，忍之一日乃愈。</p>
<!-- /wp:paragraph -->

<!-- wp:paragraph -->
<p>猪苓十八铢，去黑皮　白术十八铢　茯苓十八铢　泽泻一两六铢　桂心半两，去皮</p>
<!-- /wp:paragraph -->

<!-- wp:paragraph -->
<p>上五味，为散，白饮和服方寸匕，日三服。多饮暖水，汗出愈。</p>
<!-- /wp:paragraph -->

<!-- wp:paragraph -->
<p>伤寒中风，医反下之，其人下利日数十行，谷不化，腹中雷鸣，心下痞鞕而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使鞕也，属<strong>甘草泻心汤。</strong>方三十九。</p>
<!-- /wp:paragraph -->

<!-- wp:paragraph -->
<p>甘草四两，炙　黄芩三两　干姜三两　半夏半升，洗　大枣十二枚，擘　黄连一两</p>
<!-- /wp:paragraph -->

<!-- wp:paragraph -->
<p>上六味，以水一斗，煮取六升，去滓，再煎，取三升，温服一升，日三服。有人参。见第四卷中。</p>
<!-- /wp:paragraph -->

<!-- wp:paragraph -->
<p>伤寒服汤药，下利不止，心下痞鞕，服泻心汤已，复以他药下之，利不止，医以理中与之，利益甚。理中，理中焦，此利在下焦，属<strong>赤石脂禹余粮汤。</strong>复不止者，当利其小便。方四十。</p>
<!-- /wp:paragraph -->

<!-- wp:paragraph -->
<p>赤石脂一斤，碎　太一禹余粮一斤，碎</p>
<!-- /wp:paragraph -->

<!-- wp:paragraph -->
<p>上二味，以水六升，煮取二升，去滓，分温三服。</p>
<!-- /wp:paragraph -->

<!-- wp:paragraph -->
<p>太阳病，外证未除，而数下之，遂协热而利，利下不止，心下痞鞕，表里不解者，属<strong>桂枝人参汤。</strong>方四十一。</p>
<!-- /wp:paragraph -->

<!-- wp:paragraph -->
<p>桂枝四两，别切，去皮　甘草四两，炙　白术三两　人参三两　干姜三两</p>
<!-- /wp:paragraph -->

<!-- wp:paragraph -->
<p>上五味，以水九升，先煮四味，取五升，内桂，更煮取三升，去滓，温服一升，日再，夜一服。</p>
<!-- /wp:paragraph -->

<!-- wp:paragraph -->
<p>下后，不可更行桂枝汤，汗出而喘，无大热者，属<strong>麻黄杏子甘草石膏汤。</strong>方四十二。</p>
<!-- /wp:paragraph -->

<!-- wp:paragraph -->
<p>麻黄四两，去节　杏仁五十个，去皮尖　甘草二两，炙　石膏半斤，碎</p>
<!-- /wp:paragraph -->

<!-- wp:paragraph -->
<p>上四味，以水七升，先煮麻黄，减二升，去上沫，内诸药，煮取三升，去滓，温服一升。本云黄耳杯。</p>
<!-- /wp:paragraph -->

<!-- wp:paragraph -->
<p>阳明病，下之，其外有热，手足温，不结胸，心中懊<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt010_13.png" alt="img" width="18" height="18" />，饥不能食，但头汗出者，属栀子豉汤证。四十三。用前第七初方。</p>
<!-- /wp:paragraph -->

<!-- wp:paragraph -->
<p>伤寒吐后，腹胀满者，属调胃承气汤证。四十四。用前第九方。</p>
<!-- /wp:paragraph -->

<!-- wp:paragraph -->
<p>病人无表里证，发热七八日，脉虽浮数者，可下之。假令已下，脉数不解，今热则消谷，喜饥，至六七日，不大便者，有瘀血，属<strong>抵当汤。</strong>方四十五。</p>
<!-- /wp:paragraph -->

<!-- wp:paragraph -->
<p>大黄三两，酒洗　桃仁二十枚，去皮尖　水蛭三十枚，熬　虻虫去翅足，三十枚，熬</p>
<!-- /wp:paragraph -->

<!-- wp:paragraph -->
<p>上四味，以水五升，煮取三升，去滓，温服一升，不下更服。</p>
<!-- /wp:paragraph -->

<!-- wp:paragraph -->
<p>本太阳病，医反下之，因尔腹满，时痛者，属太阴也，属<strong>桂枝加芍药汤。</strong>方四十六。</p>
<!-- /wp:paragraph -->

<!-- wp:paragraph -->
<p>桂枝三两，去皮　芍药六两　甘草二两，炙　大枣十二枚，擘　生姜三两，切</p>
<!-- /wp:paragraph -->

<!-- wp:paragraph -->
<p>上五味，以水七升，煮取三升，去滓，分温三服。本云桂枝汤，今加芍药。</p>
<!-- /wp:paragraph -->

<!-- wp:paragraph -->
<p>伤寒六七日，大下，寸脉沉而迟，手足厥逆，下部脉不至，喉咽不利，唾脓血，泄利不止者，为难治，属<strong>麻黄升麻汤。</strong>方四十七。</p>
<!-- /wp:paragraph -->

<!-- wp:paragraph -->
<p>麻黄二两半，去节　升麻一两六铢　当归一两六铢　知母十八铢　黄芩十八铢　萎蕤十八铢，一作菖蒲　芍药六铢　天门冬六铢，去心　桂枝六铢，去皮　茯苓六铢　甘草六铢，炙　石膏六铢，碎，绵裹　白术六铢　干姜六铢</p>
<!-- /wp:paragraph -->

<!-- wp:paragraph -->
<p>上十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如炊三斗米顷，令尽，汗出愈。</p>
<!-- /wp:paragraph -->

<!-- wp:paragraph -->
<p>伤寒本自寒下，医复吐下之，寒格更逆吐下，若食入口即吐，属<strong>干姜黄芩黄连人参汤。</strong>方四十八。</p>
<!-- /wp:paragraph -->

<!-- wp:paragraph -->
<p>干姜　黄芩　黄连　人参各三两</p>
<!-- /wp:paragraph -->

<!-- wp:paragraph -->
<p>上四味，以水六升，煮取二升，去滓，分温再服。</p>
<!-- /wp:paragraph -->