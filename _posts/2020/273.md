---
ID: 273
post_title: 灵枢经·决气第三十
post_name: "273"
author: Editor
post_date: 2020-08-11 00:00:00
layout: post
link: http://kege.org.cn/273
published: true
tags: [ ]
categories:
  - 灵枢经
---
黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。岐伯曰：两神相搏，合而成形，常先身生，是谓精。何谓气？岐伯曰：上焦开发，宣五谷味，熏肤、充身、泽毛，若雾露之溉，是谓气[efn_note]“上焦开发，宣五谷味，熏肤、充身、泽毛，若雾露之溉，是谓气”，杨上善《黄帝内经太素·六气》注: “即卫气也。”[/efn_note]。何谓津？岐伯曰：腠理发泄，汗出溱溱，是谓津。何谓液？岐伯曰：<em>津之渗于空窍, 留而不行者, 为液也</em>[efn_note]王冰注《素问·调经论》所引古本《针经》曰：津之渗于空窍,留而不行者,为液也。今本《灵枢经》无此句，据增之。<span style="color: #808080;"><em>参考文献马继兴著《马继兴医学文集》（p.95），中医古籍出版社，2009年5月第1版</em></span>[/efn_note]。谷入气满，淖泽注于骨，骨属屈伸，泄泽，补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉。

黄帝曰：六气者，有余不足，气之多少，脑髓之虚实，血脉之清浊，何以知之？岐伯曰：精脱者，耳聋；气脱者，目不明；津脱者，腠理开，汗大泄；液脱者，骨属屈伸不利，色夭，脑髓消，胫酸，耳数鸣；血脱者，色白，夭然不泽；脉脱者，其脉空虚。此其候也。

黄帝曰：六气者，贵贱何如？岐伯曰：六气者，各有部主也，其贵贱善恶，可为常主，然五谷与胃为大海也。