---
ID: 276
post_title: 灵枢经·海论第三十三
post_name: "276"
author: Editor
post_date: 2020-08-11 00:00:00
layout: post
link: http://kege.org.cn/276
published: true
tags: [ ]
categories:
  - 灵枢经
---
黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎？岐伯答曰：人亦有四海、十二经水。经水者，皆注于海。海有东西南北，命曰四海。黄帝曰：以人应之奈何？岐伯曰：人有髓海，有血海，有气海，有水谷之海，凡此四者，以应四海也。

黄帝曰：远乎哉！夫子之合人天地四海也，愿闻应之奈何？岐伯答曰：必先明知阴阳表里荥腧所在，四海定矣。

黄帝曰：定之奈何？岐伯曰：胃者为水谷之海，其腧上在气街，下至三里。冲脉者为十二经之海，<em>与少阴之络起于肾下，出于气街</em>[efn_note]原文“冲脉者十二经之海”，王冰注《素问·骨空论》所引古本《针经》曰：冲脉者十二经之海，与少阴之络起于肾下，出于气街。今本《灵枢经》无后两句，据增之。<span style="color: #808080;"><em>参考文献马继兴著《马继兴医学文集》（p.94），中医古籍出版社，2009年5月第1版</em></span>[/efn_note]，其腧上在于大杼，下出于巨虚之上下廉。膻中者为气之海，其腧上在于柱骨之上下，前在于人迎。脑为髓之海，其腧上在于其盖，下在风府。

黄帝曰：凡此四海者，何利何害？何生何败？岐伯曰：得顺者生，得逆者败，知调者利，不知调者害。

黄帝曰：四海之逆顺奈何？岐伯曰：气海有余，则气满胸中，悗息面赤；气海不足，则气少不足以言。血海有余，则常想其身大，怫[efn_note]原文“怫然不知其所病”之“怫”字，《说文》：怫，鬱（郁）也。<span style="color: #808080;"><em>熊注</em></span>[/efn_note]然不知其所病；血海不足，则常想其身小，狭然不知其所病。水谷之海有余，则腹满；水谷之海不足，则饥不受谷食。髓海有余，则轻劲多力，自过其度；髓海不足，则脑转耳鸣，胫酸眩冒，目无所见，懈怠安卧。

黄帝曰：余已闻逆顺，调之奈何？岐伯曰：审守其腧，而调其虚实，无犯其害，顺者得复，逆者必败。黄帝曰：善。