---
ID: 1112
post_title: >
  伤寒论·辨阴阳易差后劳复病脉证并治第十四
post_name: '%e8%be%a8%e9%98%b4%e9%98%b3%e6%98%93%e5%b7%ae%e5%90%8e%e5%8a%b3%e5%a4%8d%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e5%8d%81%e5%9b%9b'
author: Editor
post_date: 2020-12-04 10:12:50
layout: post
link: http://kege.org.cn/1112
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第七</strong></p>
<p><strong>辨阴阳易差后劳复病脉证并治第十四</strong></p>
<p>合六法，方六首。</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>伤寒阴易[efn_note]阴易：宋本目录作“阴阳易”。日本枫山秘府本正文作“阴阳易”三字。参考钱超尘、郝万山整理《伤寒论》P105，人民卫生出版社，2005年8月第1版[/efn_note]之为病，其人身体重，少气，少腹里急，或引阴中拘挛，热上冲胸，头重不欲举，眼中生花花一作眵，膝胫拘急者，<strong>烧裈散</strong>主之。方一。</p>
<!-- /wp:paragraph -->

<!-- wp:paragraph -->
<p>妇人中裈近隐处，取烧作灰。</p>
<!-- /wp:paragraph -->

<!-- wp:paragraph -->
<p>上一味，水服方寸匕，日三服，小便即利，阴头微肿，此为愈矣。妇人病，取男子裈烧服。</p>
<!-- /wp:paragraph -->

<!-- wp:paragraph -->
<p>大病差后劳复者，<strong>枳实栀子豉汤</strong>主之。方二。</p>
<!-- /wp:paragraph -->

<!-- wp:paragraph -->
<p>枳实三枚，炙　栀子十四个，擘　豉一升，绵裹</p>
<!-- /wp:paragraph -->

<!-- wp:paragraph -->
<p>上三味，以清浆水七升，空煮取四升，内枳实栀子，煮取二升，下豉，更煮五六沸，去滓，温分再服，覆令微似汗。若有宿食者，内大黄如博棋子五六枚，服之愈。</p>
<!-- /wp:paragraph -->

<!-- wp:paragraph -->
<p>伤寒差以后，更发热，<strong>小柴胡汤</strong>主之。脉浮者，以汗解之，脉沉实一作紧者，以下解之。方三。</p>
<!-- /wp:paragraph -->

<!-- wp:paragraph -->
<p>柴胡八两　人参二两　黄芩二两　甘草二两，炙　生姜二两　半夏半升，洗　大枣十二枚，擘</p>
<!-- /wp:paragraph -->

<!-- wp:paragraph -->
<p>上七味，以水一斗二升，煮取六升，去滓，再煎取三升，温服一升，日三服。</p>
<!-- /wp:paragraph -->

<!-- wp:paragraph -->
<p>大病差后，从腰以下有水气者，<strong>牡蛎泽泻散</strong>主之。方四。</p>
<!-- /wp:paragraph -->

<!-- wp:paragraph -->
<p>牡蛎熬　泽泻　蜀漆暖水洗，去腥　葶苈子熬　商陆根熬　海藻洗，去咸　栝楼根各等分</p>
<!-- /wp:paragraph -->

<!-- wp:paragraph -->
<p>上七味，异捣，下筛为散，更于臼中治之，白饮和服方寸匕，日三服。小便利，止后服。</p>
<!-- /wp:paragraph -->

<!-- wp:paragraph -->
<p>大病差后，喜唾，久不了了，胸上有寒，当以丸药温之，宜<strong>理中丸。</strong>方五。</p>
<!-- /wp:paragraph -->

<!-- wp:paragraph -->
<p>人参　白术　甘草炙　干姜各三两</p>
<!-- /wp:paragraph -->

<!-- wp:paragraph -->
<p>上四味，捣筛，蜜和为丸，如鸡子黄许大，以沸汤数合，和一丸，研碎，温服之，日三服。</p>
<!-- /wp:paragraph -->

<!-- wp:paragraph -->
<p>伤寒解后，虚羸少气，气逆欲吐，<strong>竹叶石膏汤</strong>主之。方六。</p>
<!-- /wp:paragraph -->

<!-- wp:paragraph -->
<p>竹叶二把　石膏一斤　半夏半升，洗　麦门冬一升，去心　人参二两　甘草二两，炙　粳米半斤</p>
<!-- /wp:paragraph -->

<!-- wp:paragraph -->
<p>上七味，以水一斗，煮取六升，去滓，内粳米，煮米熟，汤成去米，温服一升，日三服。</p>
<!-- /wp:paragraph -->

<!-- wp:paragraph -->
<p>病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。</p>
<!-- /wp:paragraph -->