---
ID: 1236
post_title: >
  金匮要略·疮痈肠痈浸淫病脉证并治第十八
post_name: '%e9%87%91%e5%8c%ae%e8%a6%81%e7%95%a5%c2%b7%e7%96%ae%e7%97%88%e8%82%a0%e7%97%88%e6%b5%b8%e6%b7%ab%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e5%8d%81%e5%85%ab'
author: Editor
post_date: 2020-12-04 14:45:51
layout: post
link: http://kege.org.cn/1236
published: true
tags: [ ]
categories:
  - 金匮要略
---
<!-- wp:paragraph -->
<p><em><span class="has-inline-color has-secondary-color">论一首 脉证三条 方五首</span></em></p>
<!-- /wp:paragraph -->

<!-- wp:paragraph -->
<p><strong><em>金匮要略方论 卷中</em></strong></p>
<!-- /wp:paragraph -->

<!-- wp:paragraph -->
<p>诸浮数脉，应当发热，而反洒淅恶寒，若有痛处，当发其痈。</p>
<!-- /wp:paragraph -->

<!-- wp:paragraph -->
<p>师曰：诸痈肿，欲知有脓无脓，以手掩肿上，热者为有脓，不热者为无脓。</p>
<!-- /wp:paragraph -->

<!-- wp:paragraph -->
<p>肠痈之为病，其身甲错，腹皮急，按之濡，如肿状，腹无积聚，身无热，脉数，此为腹内有痈脓，薏苡附子败酱散主之。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_202">薏苡附子败酱散方</h3>
<!-- /wp:heading -->

<!-- wp:paragraph -->
<p>薏苡仁十分 附子二分 败酱五分</p>
<!-- /wp:paragraph -->

<!-- wp:paragraph -->
<p>上三味，杵为末，取方寸匕，以水二升，煎减半，顿服。小便当下。</p>
<!-- /wp:paragraph -->

<!-- wp:paragraph -->
<p>肠痈者，少腹肿痞，按之即痛如淋，小便自调，时时发热，自汗出，复恶寒，其脉迟紧者，脓未成，可下之，当有血。脉洪数者，脓已成，不可下也，大黄牡丹汤主之。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_203">大黄牡丹汤方</h3>
<!-- /wp:heading -->

<!-- wp:paragraph -->
<p>大黄四两 牡丹一两 桃仁五十个 瓜子半升 芒硝三合</p>
<!-- /wp:paragraph -->

<!-- wp:paragraph -->
<p>上五味，以水六升，煮取一升，去滓，内芒硝，再煎沸，顿服之，有脓当下，如无脓，当下血。</p>
<!-- /wp:paragraph -->

<!-- wp:paragraph -->
<p>问曰：寸口脉浮微而涩，然当亡血，若汗出，设不汗者云何？答曰：若身有疮，被刀斧所伤，亡血故也。</p>
<!-- /wp:paragraph -->

<!-- wp:paragraph -->
<p>病金疮，王不留行散主之。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_204">王不留行散方</h3>
<!-- /wp:heading -->

<!-- wp:paragraph -->
<p>王不留行十分，八月八日采 蒴藋细叶十分，七月七日采 桑东南根白皮，十分，三月三日采 甘草十八分 川椒三分，除目及闭口者，去汗。黄芩二分 干姜二分 芍药二分 厚朴二分</p>
<!-- /wp:paragraph -->

<!-- wp:paragraph -->
<p>上九味，桑根皮以上三味，烧灰存性，勿令灰过，各别杵筛，合治之为散，服方寸匕，小疮即粉之，大疮但服之。产后亦可服。如风寒，桑东根勿取之。前三物，皆阴干百日。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_205">排脓散方</h3>
<!-- /wp:heading -->

<!-- wp:paragraph -->
<p>枳实十六枚 芍药六分 桔梗二分</p>
<!-- /wp:paragraph -->

<!-- wp:paragraph -->
<p>上三味，杵为散，取鸡子黄一枚，以药散与鸡黄相等，揉和令相得，饮和服之，日一服。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_206">排脓汤方</h3>
<!-- /wp:heading -->

<!-- wp:paragraph -->
<p>甘草二两 桔梗三两 生姜一两 大枣十枚</p>
<!-- /wp:paragraph -->

<!-- wp:paragraph -->
<p>上四味，以水三升，煮取一升，温服五合，日再服。</p>
<!-- /wp:paragraph -->

<!-- wp:paragraph -->
<p>浸淫疮，从口流向四肢者可治；从四肢流来入口者不可治。</p>
<!-- /wp:paragraph -->

<!-- wp:paragraph -->
<p>浸淫疮，黄连粉主之。方未见。</p>
<!-- /wp:paragraph -->