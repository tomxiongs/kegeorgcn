---
ID: 1196
post_title: 金匮要略·疟病脉证并治第四
post_name: '%e9%87%91%e5%8c%ae%e8%a6%81%e7%95%a5%c2%b7%e7%96%9f%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e5%9b%9b'
author: Editor
post_date: 2020-12-04 12:56:22
layout: post
link: http://kege.org.cn/1196
published: true
tags: [ ]
categories:
  - 金匮要略
---
<!-- wp:paragraph -->
<p><em><span class="has-inline-color has-secondary-color">证二条 方六首</span></em></p>
<!-- /wp:paragraph -->

<!-- wp:paragraph -->
<p><em><strong>金匮要略方论 卷上</strong></em></p>
<!-- /wp:paragraph -->

<!-- wp:paragraph -->
<p>师曰：疟脉自弦，弦数者多热，弦迟者多寒，弦小紧者下之差，弦迟者可温之，弦紧者可发汗、针灸也。浮大者可吐之，弦数者风发也，以饮食消息止之。</p>
<!-- /wp:paragraph -->

<!-- wp:paragraph -->
<p>病疟，以月一日发，当以十五日愈；设不差，当月尽解；如其不差，当如何？师曰：此结为癥瘕，名曰疟母，急治之下，宜鳖甲煎丸。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_33">鳖甲煎丸方</h3>
<!-- /wp:heading -->

<!-- wp:paragraph -->
<p>鳖甲十二分，炙 乌扇三分，烧 黄芩三分 柴胡六分 鼠妇三分，熬 干姜三分 大黄三分 芍药五分 桂枝三分 葶苈一分 石韦三分，去毛 厚朴三分 牡丹五分，去心 瞿麦二分 紫葳三分 半夏一分 人参一分 䗪虫五分，熬 阿胶三分，炙 蜂窠四分，熬 赤消十二分 蜣蜋六分，熬 桃仁二分</p>
<!-- /wp:paragraph -->

<!-- wp:paragraph -->
<p>上二十三味为末。取锻灶下灰一斗，清酒一斛五斗，浸灰，候酒尽一半，着鳖甲于中，煮令泛烂如胶漆，绞取汁，内诸药，煎为丸，如梧子大，空心服七丸，日三服。《千金方》用鳖甲十二片，又有海藻三分、大戟一分、䗪虫五分，无鼠妇、赤消二味，以鳖甲煎和诸药为丸。</p>
<!-- /wp:paragraph -->

<!-- wp:paragraph -->
<p>师曰：阴气孤绝，阳气独发，则热而少气烦冤，手足热而欲呕，<strong>名曰瘅疟</strong>。若但热不寒者，邪气内藏于心，外舍分肉之间，令人消铄脱肉。</p>
<p><span style="color: #808080;"><em>名曰瘅疟：瘅疟者，肺素有热气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不及于阴，故但热而不寒；气内藏于心，而外舍于分肉之间，令人消烁脱肉，故命曰瘅疟。《素问·疟论篇第三十五》</em></span></p>
<!-- /wp:paragraph -->

<!-- wp:paragraph -->
<p>温疟者，其脉如平，身无寒但热，骨节疼烦，时呕，白虎加桂枝汤主之。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_34">白虎加桂枝汤方</h3>
<!-- /wp:heading -->

<!-- wp:paragraph -->
<p>知母六两 甘草二两，炙 石膏一斤 粳米二合 桂枝去皮，三两</p>
<!-- /wp:paragraph -->

<!-- wp:paragraph -->
<p>上剉，每五钱，水一盏半，煎至八分，去滓，温服，汗出愈。</p>
<!-- /wp:paragraph -->

<!-- wp:paragraph -->
<p>疟多寒者，名曰牡疟，蜀漆散主之。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_35">蜀漆散方</h3>
<!-- /wp:heading -->

<!-- wp:paragraph -->
<p>蜀漆洗去腥 云母烧二日夜 龙骨等分</p>
<!-- /wp:paragraph -->

<!-- wp:paragraph -->
<p>上三味，杵为散，未发前，以浆水服半钱，温疟加蜀漆半分。临发时，服一钱匕。一方云母作云实。</p>
<!-- /wp:paragraph -->

<!-- wp:heading -->
<h2 id="hanvon_toc_36">附《外台秘要》方</h2>
<!-- /wp:heading -->

<!-- wp:heading {"level":3} -->
<h3 id="hanvon_toc_37"><strong>牡蛎汤</strong></h3>
<!-- /wp:heading -->

<!-- wp:paragraph -->
<p>治牡疟。</p>
<!-- /wp:paragraph -->

<!-- wp:paragraph -->
<p>牡蛎四两，熬 麻黄四两，去节 甘草二两 蜀漆三两</p>
<!-- /wp:paragraph -->

<!-- wp:paragraph -->
<p>上四味，以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_38"><strong>柴胡去半夏加栝蒌汤</strong></h3>
<!-- /wp:heading -->

<!-- wp:paragraph -->
<p>治疟病发渴者，亦治劳疟。</p>
<!-- /wp:paragraph -->

<!-- wp:paragraph -->
<p>柴胡八两 人参 黄芩 甘草各三两 栝蒌根四两 生姜二两 大枣十二枚</p>
<!-- /wp:paragraph -->

<!-- wp:paragraph -->
<p>上七味，以水一斗二升，煮取六升，去滓，再煎取三升，温服一升，日二服。</p>
<!-- /wp:paragraph -->

<!-- wp:heading {"level":3} -->
<h3 id="hanvon_toc_39"><strong>柴胡桂姜汤</strong></h3>
<!-- /wp:heading -->

<!-- wp:paragraph -->
<p>治疟寒多微有热，或但寒不热。服一剂如神。</p>
<!-- /wp:paragraph -->

<!-- wp:paragraph -->
<p>柴胡半斤 桂枝三两，去皮 干姜二两 栝蒌根四两 黄芩三两 牡蛎三两，熬 甘草二两，炙</p>
<!-- /wp:paragraph -->

<!-- wp:paragraph -->
<p>上七味，以水一斗二升，煮取六升，去滓，再煎服三升，温服一升，日三服。初服微烦，复服汗出，便愈。</p>
<!-- /wp:paragraph -->