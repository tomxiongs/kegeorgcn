---
ID: 500
post_title: >
  黄帝内经·素问·疟论篇第三十五
post_name: "500"
author: Editor
post_date: 2020-08-31 00:00:00
layout: post
link: http://kege.org.cn/500
published: true
tags: [ ]
categories:
  - 素问
---
<div><span style="color: #808080;"><em>身寒热，渴，四节痛，为疟。《张家山汉简&lt;脉书&gt;“病候”》</em></span></div>
黄帝问曰：夫痎疟皆生于风，其蓄作有时者何也？岐伯对曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲冷饮。帝曰：何气使然？愿闻其道。岐伯曰：阴阳上下交争，虚实更作，阴阳相移也。阳并于阴，则阴实而阳虚，阳明虚则寒栗鼓颔也；巨阳虚则腰背头项痛；三阳俱虚则阴气胜，阴气胜则骨寒而痛；寒生于内，故中外皆寒；阳盛则外热，阴虚则内热，外内皆热则喘而渴，故欲冷饮也。此皆得之夏伤于暑，热气盛，藏于皮肤之内、肠胃之外，此荣气之所舍也。此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居，卫气者昼日行于阳，夜行于阴，此气得阳而外出，得阴而内薄，内外相薄，是以日作。

帝曰：其间日而作者何也？岐伯曰：其气之舍深，内薄于阴，阳气独发，阴邪内著，阴与阳争不得出，是以间日而作也。

帝曰：善。其作日晏与其日早者，何气使然？岐伯曰：邪气客于风府，循膂而下，卫气一日一夜大会于风府，其明日日下一节，故其作也晏。此先客于脊背也，每至于风府则腠理开，腠理开则邪气入，邪气入则病作，以此日作稍益晏也。<strong>其出于风府，日下一节，二十五日下至骶骨，二十六日入于脊内</strong>[efn_note]原文“二十五日下至骶骨，二十六日入于脊内”，王冰注：项以下至尾骶，凡二十四节，故日下一节，二十五日至骶骨，二十六日入于脊内。而全元起本、甲乙经、太素皆从《灵枢·贼风》作“二十一日”、“二十二日”。此以王注见长。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之冯承熙著《校余偶识》（p.234），北京科学技术出版社，2017年1月第1版</em></span>[/efn_note]，注于伏膂之脉，其气上行，九日出于缺盆之中，其气日高，故作日益早也。其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。

<span style="color: #808080;"><em>其出于风府，日下一节，二十五日下至骶骨，二十六日入于脊内：卫气之行风府，日下一节，二十一日下至尾底，二十二日入脊内，注于伏冲之脉。《灵枢经·岁露论第七十九》</em></span>

帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也不当风府，其日作者奈何？岐伯曰：<em>此邪气客于头项，循膂而下者也，故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作故。</em>[efn_note]原文“此邪气客于头项····与邪气相合，则病作故。”凡88字，由王冰增补，全元起本无。<span style="color: #999999;"><em>参考文献《&lt;素问&gt;全元起本研究与辑复》p.32，上海科学技术出版社，2001年9月第1版</em></span>[/efn_note]风无常府，卫气之所发，必开其腠理，邪气之所合，则其府也。

帝曰：善。夫风之与疟也，相似同类，而风独常在，疟得有时而休者何也？岐伯曰：风气留其处，故常在；疟气随经络沉以内薄，故卫气应乃作。

帝曰：疟先寒而后热者何也？岐伯曰：夏伤于大暑，其汗大出，腠理开发，因遇夏气凄沧之小寒[efn_note]原文“因遇夏气凄沧之水寒”之“水”字，为“小”字之误。王冰注《素问·五常政大论》：“凄沧，大凉也”。大凉亦即小寒之义，盖在寒犹为小，在凉已为大矣。据改之。 <span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.319），北京科学技术出版社，2017年1月第1版</em></span>[/efn_note]，藏于腠理皮肤之中，秋伤于风，则病成矣。夫寒者阴气也，风者阳气也，先伤于寒而后伤于风，故先寒而后热也，病以时作，名曰寒疟。帝曰：先热而后寒者何也？岐伯曰：此先伤于风而后伤于寒，故先热而后寒也，亦以时作，名曰温疟。其但热而不寒者，阴气先绝，阳气独发，则少气烦冤，手足热而欲呕，名曰瘅疟。

帝曰：夫《经》言有余者泻之，不足者补之。今热为有余，寒为不足。夫疟者之寒，汤火不能温也，及其热，冰水不能寒也，此皆有余不足之类。当此之时，良工不能止，必须其自衰乃刺之，其故何也？愿闻其说。岐伯曰：《经》言无刺熇熇之热[efn_note]原文“《经》言无刺熇熇之热····”，林校曰:全元起本及《太素》“热”作“气”。《灵枢·逆顺》篇“无刺浑浑之脉”“无刺漉漉之汗”二句互易。顾氏观光《校勘记》曰:据《灵枢·逆顺》篇所引则三句系《刺法》文。晋蕃按:《说文》:“熇,火热也。”言“熇”,不必重言“热”,作“气”是。《素》《灵》所引同出一经而二句上下互易者,<strong>古人传经多由口授,不尽出于缣素</strong>（细绢,古人用来写作,以常用来代指书画）也,足证《素问》引经悉本上古遗篇,不得据为《刺法》亡篇之逸文。<span style="color: #808080;"><em>参考文献田晋蕃著《内经素问校证》P136，中国中医药出版社，2015年12月第1版</em></span>[/efn_note]，无刺浑浑之脉，无刺漉漉之汗，故为其病逆，未可治也。夫疟之始发也，阳气并于阴，当是之时，阳虚而阴盛，外无气[efn_note]原文“外无气”，刘完素《素间玄机原病式》“气”上补“阳”字。晋蕃按:承文“于阴”而言,出“气”字而义已明,此正古人文字简处,补字不必。<span style="color: #808080;"><em>参考文献田晋蕃著《内经素问校证》P137，中国中医药出版社，2015年12月第1版</em></span>[/efn_note]，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。夫疟气者，并于阳则阳胜，并于阴则阴胜，阴胜则寒，阳胜则热。疟者，风寒之气不常也，病极则复[efn_note]原文“病极则复至。病之发也”，据王冰版本改为“病极则复。至病之发也”。<span style="color: #808080;"><em>参考文献田晋蕃著《内经素问校证》P137，中国中医药出版社，2015年12月第1版</em></span>[/efn_note]。至病之发也，如火之热，如风雨不可当也。故《经》言曰：方其盛时，勿敢毁伤，因其衰也，事必大昌。此之谓也。夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。

帝曰：善。攻之奈何？早晏何如？岐伯曰：疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出，审候见之，在孙络盛坚而血者皆取之，此真往而未得并者也。

帝曰：疟不发，其应何如？岐伯曰：疟气者，必更盛更虚，当气之所在也。病在阳，则热而脉躁；在阴，则寒而脉静；极则阴阳俱衰，卫气相离，故病得休；卫气集，则复病也。

帝曰：时有间二日或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。疟者，阴阳更胜也，或甚或不甚，故或渴或不渴。

帝曰：《论》言夏伤于暑，秋必病疟。今疟不必应者何也？岐伯曰：此应四时者也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。

帝曰：夫病温疟与寒疟而皆安舍，舍于何脏？岐伯曰：温疟者，得之冬中于风寒，气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也。如是者，阴虚而阳盛，阳盛则热矣；衰则气复反入，入则阳虚，阳虚则寒矣。故先热而后寒，名曰温疟。

帝曰：瘅疟何如？岐伯曰：瘅疟者，肺素有热气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不及于阴，故但热而不寒；气内藏于心，而外舍于分肉之间，令人消烁脱肉[efn_note]原文“令人消烁脱肉”，《说文》“脱,消肉臞也”,段氏玉裁曰:消肉之,臞之甚者也。今俗语谓瘦太甚者曰‘脱形’，言其形象如解蜕也”此“脱”之古义,与《经》之言“瘅疟”正合,盖谓热邪消烁之甚,至于脱肉也。<span style="color: #808080;"><em>参考文献田晋蕃著《内经素问校证》P138，中国中医药出版社，2015年12月第1版</em></span>[/efn_note]，故命曰瘅疟。帝曰：善。

<span style="color: #808080;"><em>瘅疟何如：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消铄脱肉。《金匮要略·疟病脉证并治第四》</em></span>