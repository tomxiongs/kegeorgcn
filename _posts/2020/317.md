---
ID: 317
post_title: 灵枢经·通天第七十二
post_name: "317"
author: Editor
post_date: 2020-08-11 00:00:00
layout: post
link: http://kege.org.cn/317
published: true
tags: [ ]
categories:
  - 灵枢经
---
黄帝问于少师曰：余尝闻人有阴阳，何谓阴人？何谓阳人？少师曰：天地之间，六合之内，不离于五，人亦应之，非徒一阴一阳而已也，而略言耳，口弗能遍明也。

黄帝曰：愿略闻其意，有贤人圣人，心能备而行之乎？少师曰：盖有太阴之人，少阴之人，太阳之人，少阳之人，阴阳和平之人。凡五人者，其态不同，其筋骨气血各不等。

黄帝曰：其不等者，可得闻乎？少师曰：太阴之人，贪而不仁，下齐湛湛，好内而恶出，心抑而不发，不务于时，动而后之，此太阴之人也。

少阴之人，小贪而贼心，见人有亡，常若有得，好伤好害；见人有荣，乃反愠怒，心疾而无恩，此少阴之人也。

太阳之人，居处于于，好言大事，无能而虚说，志发于四野，举措不顾是非，为事如常自用，事虽败而常无悔，此太阳之人也。

少阳之人，諟谛好自贵，有小小官，则高自宣，好为外交而不内附，此少阳之人也。

阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。古之善用针艾者，视人五态乃治之，盛者泻之，虚者补之。

黄帝曰：治人之五态奈何？少师曰：太阴之人，多阴而无阳，其阴血浊，其卫气涩，阴阳不和，缓筋而厚皮，不之疾泻，不能移之。

少阴之人，多阴少阳，小胃而大肠，六腑不调，其阳明脉小，而太阳脉大，必审调之，其血易脱，其气易败也。

太阳之人，多阳而少阴，必谨调之，无脱其阴，而泻其阳，<strong>阳重脱者狂易</strong>[efn_note]原文“易狂”改为“狂易”。李今庸著《古医书研究》P176，学苑出版社，2019年7月第1版[/efn_note]，阴阳皆脱者暴死不知人也。

<em><span style="color: #808080;">阳重脱者狂易：（1）夺阴者死，夺阳者狂。《灵枢经·九针十二原第一》（2）有病膺肿颈痛胸满腹胀···名厥逆···灸之则喑，石之则狂，须其气并，乃可治也《素问·腹中论篇第四十》</span></em>

少阳之人，多阳少阴，经小而络大，血在中而气在外，实阴而虚阳，独泻其络脉则强，气脱而疾，中气不足，病不起也。

阴阳和平之人，其阴阳之气和，血脉调。谨诊其阴阳，视其邪正，安其容仪，审有余不足，盛则泻之，虚则补之，不盛不虚以经取之。此所以调阴阳，别五态之人者也。

黄帝曰：夫五态之人者，相与毋故，卒然新会，未知其行也，何以别之？少师答曰：众人之属，不如五态之人者，故五五二十五人，<strong>而五态之人不与焉</strong>。五态之人，尤不合于众者也。

<em><span style="color: #999999;">而五态之人不与焉：（熊按：参考《灵枢经·阴阳二十五人》“而阴阳之人不与焉”。）</span></em>

黄帝曰：别五态之人奈何？少师曰：太阴之人，其状黮黮然黑色，念然下意，临临然长大，腘然末偻[efn_note]原文“未偻”改为“末偻”，原简因“未”、“末”字形相近而传抄生误。“末偻”，在一些古籍中又称“上偻”，即“背偻”、“伛偻”，前面“腘然”是借“腘”的曲脚弯腿之貌形容背脊之弯曲。参考李今庸著《古医书研究》P196，学苑出版社，2019年7月第1版[/efn_note]，此太阴之人也。

少阴之人，其状清然窃然，固以阴贼，立而躁崄，行而似伏，此少阴之人也。

太阳之人，其状轩轩储储，反身折腘，此太阳之人也。

少阳之人，其状立则好仰，行则好摇，其两臂两肘则常出于背，此少阳之人也。

阴阳和平之人，其状委委然，随随然，颙颙然，愉愉然，䁢䁢然，豆豆然，众人皆曰君子，此阴阳和平之人也。