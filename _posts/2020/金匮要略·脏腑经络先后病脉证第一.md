---
ID: 966
post_title: >
  金匮要略·脏腑经络先后病脉证第一
post_name: '%e9%87%91%e5%8c%ae%e8%a6%81%e7%95%a5%c2%b7%e8%84%8f%e8%85%91%e7%bb%8f%e7%bb%9c%e5%85%88%e5%90%8e%e7%97%85%e8%84%89%e8%af%81%e7%ac%ac%e4%b8%80'
author: Editor
post_date: 2020-11-07 16:56:02
layout: post
link: http://kege.org.cn/966
published: true
tags: [ ]
categories:
  - 金匮要略
---
<!-- wp:paragraph -->
<p> <em><span class="has-inline-color has-secondary-color">论十三首 脉证二条</span></em></p>
<!-- /wp:paragraph -->

<!-- wp:paragraph -->
<p><em><strong>金匮要略方论 卷上</strong></em></p>
<!-- /wp:paragraph -->

<!-- wp:paragraph -->
<p>问曰：上工治未病，何也？师曰：夫治未病者，见肝之病，知肝传脾，当先实脾。四季脾旺不受邪，即勿补之。中工不晓相传，见肝之病，不解实脾，惟治肝也。</p>
<!-- /wp:paragraph -->

<!-- wp:paragraph -->
<p>夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱，则水不行，水不行，则心火气盛，则伤肺；肺被伤，则金气不行，金气不行，则肝气盛，则肝自愈。此治肝补脾之要妙也。肝虚则用此法，实则不在用之。</p>
<!-- /wp:paragraph -->

<!-- wp:paragraph -->
<p>经曰：“虚虚实实，补不足，损有余”，是其义也。余脏准此。</p>
<!-- /wp:paragraph -->

<!-- wp:paragraph -->
<p>夫人禀五常，因风气而生长，风气虽能生万物，亦能害万物，如水能浮舟，亦能覆舟。若五脏元真通畅，人即安和，客气邪风，中人多死。千般疢难，不越三条：一者，经络受邪，入脏腑，为内所因也；二者，四肢九窍，血脉相传，壅塞不通，为外皮肤所中也；三者，房室、金刃、虫兽所伤，以此详之，病由都尽。</p>
<!-- /wp:paragraph -->

<!-- wp:paragraph -->
<p>若人能养慎，不令邪风干忤经络，适中经络，未流传脏腑，即医治之；四肢才觉重滞，即导引、吐纳、针灸、膏摩，勿令九窍闭塞；更能无犯王法，禽兽灾伤；房室勿令竭乏，服食节其冷热苦酸辛甘，不遣[efn_note]熊注：原文“不遗形体有衰”之“遗”，当为“遣”，“使、让”之义。原文“遗”与“遣”形近而误也，改之。[/efn_note]形体有衰，病则无由入其腠理。腠者，是三焦通会元真之处，为血气所注；理者，是皮肤脏腑之纹理也。</p>
<!-- /wp:paragraph -->

<!-- wp:paragraph -->
<p>问曰：病人有气色现于面部，愿闻其说？师曰：鼻头色青，腹中痛，苦冷者死。一云腹中冷，苦痛者死。鼻头色微黑者，有水气。色黄者，胸上有寒；色白者，亡血也。设微赤，非时者，死；其目正圆者，痉，不治。又色青为痛，色黑为劳，色赤为风，色黄者便难，色鲜明者，有留饮。</p>
<!-- /wp:paragraph -->

<!-- wp:paragraph -->
<p>师曰：病人语声寂然，喜惊呼者，骨节间病；语声喑喑然不彻者，心膈间病；语声啾啾然细而长者，头中病。一作痛。</p>
<!-- /wp:paragraph -->

<!-- wp:paragraph -->
<p>师曰：息摇肩者，心中坚；息引胸中上气者，咳；息张口短气者，肺痿唾沫。</p>
<!-- /wp:paragraph -->

<!-- wp:paragraph -->
<p>师曰：吸而微数，其病在中焦，实也，当下之即愈，虚者不治。在上焦者，其吸促；在下焦者，其吸远，此皆难治。呼吸动摇振振者，不治。</p>
<!-- /wp:paragraph -->

<!-- wp:paragraph -->
<p>师曰：寸口脉动者，因其王时而动，假令肝王色青，四时各随其色。肝色青而反色白，非其时色脉，皆当病。</p>
<!-- /wp:paragraph -->

<!-- wp:paragraph -->
<p>问曰：有未至而至，有至而不至，有至而不去，有至而太过，何谓也？师曰：冬至之后，甲子夜半少阳起，少阳之时阳始生，天得温和。以未得甲子，天因温和，此为未至而至也；以得甲子而天未温和，此为至而不至也；以得甲子而天大寒不解，此为至而不去也；以得甲子而天温如盛夏五、六月时，此为至而太过也。</p>
<!-- /wp:paragraph -->

<!-- wp:paragraph -->
<p>师曰：病人脉浮者在前，其病在表；浮者在后，其病在里，腰痛背强不能行，必短气而极也。</p>
<!-- /wp:paragraph -->

<!-- wp:paragraph -->
<p>问曰：经云：“厥阳独行”，何谓也？师曰：此为有阳无阴，故称厥阳。</p>
<!-- /wp:paragraph -->

<!-- wp:paragraph -->
<p>问曰：寸脉沉大而滑，沉则为实，滑则为气，实气相搏，<strong>血气入脏即死，入腑即愈</strong>，此为卒厥。何谓也？师曰：唇口青，身冷，为入脏即死；知身和，汗自出，为入腑，即愈。</p>
<!-- /wp:paragraph -->

<!-- wp:paragraph -->
<p><em><span class="has-inline-color has-secondary-color">血气入脏即死，入腑即愈：（１）阴者主脏，阳者主腑····五脏为阴，六腑为阳。《灵枢经·终始第九》（２）五脏者，所以藏精神血气魂魄者也。六腑者，所以化水谷而行津液者也。《灵枢经·本脏第四十七》（３）所谓五脏者，藏精气而不泻也，故满而不能实。六腑者，传化物而不藏，故实而不能满也。《素问·五脏别论篇第十一》</span></em></p>
<!-- /wp:paragraph -->

<!-- wp:paragraph -->
<p>问曰：脉脱入脏即死，入腑即愈，何谓也？师曰：非为一病，百病皆然。譬如浸淫疮，从口起流向四肢者，可治；从四肢流来入口者，不可治。病在外者可治，入里者即死。</p>
<!-- /wp:paragraph -->

<!-- wp:paragraph -->
<p>问曰：阳病十八，何谓也？师曰：头痛，项、腰、脊、臂、脚掣痛。</p>
<!-- /wp:paragraph -->

<!-- wp:paragraph -->
<p>阴病十八，何谓也？师曰：咳、上气、喘、哕、咽、肠鸣、胀满、心痛、拘急。五脏病各有十八，合为九十病。人又有六微，微有十八病，合为一百八痛。五劳、七伤、六极、妇人三十六病不在其中。</p>
<!-- /wp:paragraph -->

<!-- wp:paragraph -->
<p>清邪居上，浊邪居下，大邪中表，小邪中里，img饪之邪，从口入者，宿食也。五邪中人，各有法度，风中于前，寒中于暮，湿伤于下，雾伤于上。风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。</p>
<!-- /wp:paragraph -->

<!-- wp:paragraph -->
<p>问曰：病有急当救里、救表者，何谓也？师曰：病，医下之，续得下利清谷不止，身体疼痛者，急当救里，后身体疼痛，清便自调者，急当救表也。</p>
<!-- /wp:paragraph -->

<!-- wp:paragraph -->
<p>夫病痼疾，加以卒病，当先治其卒病，后乃治其痼疾也。</p>
<!-- /wp:paragraph -->

<!-- wp:paragraph -->
<p>师曰：五脏病各有得者愈，五脏病各有所恶，各随其所不喜者为病。病者素不应食，而反暴思之，必发热也。</p>
<!-- /wp:paragraph -->

<!-- wp:paragraph -->
<p>夫诸病在脏欲攻之，当随其所得而攻之。如渴者，与猪苓汤，余皆仿此。</p>
<!-- /wp:paragraph -->