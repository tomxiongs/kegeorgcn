---
ID: 1105
post_title: >
  伤寒论·辨少阴病脉证并治第十一
post_name: '%e8%be%a8%e5%b0%91%e9%98%b4%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e5%8d%81%e4%b8%80'
author: Editor
post_date: 2020-12-04 08:06:15
layout: post
link: http://kege.org.cn/1105
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第六</strong></p>
<p><strong>辨少阴病脉证并治第十一</strong></p>
<p>合二十三法，方一十九首。</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>【281】 少阴之为病，脉微细，但欲寐也。</p>
<!-- /wp:paragraph -->

<!-- wp:paragraph -->
<p>【282】少阴病，欲吐不吐，心烦，但欲寐，五六日自利而渴者，属少阴也，虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。</p>
<!-- /wp:paragraph -->

<!-- wp:paragraph -->
<p>【283】病人脉阴阳俱紧，反汗出者，亡阳也，此属少阴，法当咽痛而复吐利。</p>
<!-- /wp:paragraph -->

<!-- wp:paragraph -->
<p>【284】少阴病，咳而下利<img class="" src="https://rwzyzs.ipmph.com/epub/5cc2a0c37d1edc32c10d411e/OEBPS/images/txt006_1.png" alt="img" width="19" height="19" />语者，被火气劫故也，小便必难，以强责少阴汗也。</p>
<!-- /wp:paragraph -->

<!-- wp:paragraph -->
<p>【285】少阴病，脉细沉数，病为在里，不可发汗。</p>
<!-- /wp:paragraph -->

<!-- wp:paragraph -->
<p>【286】少阴病，脉微，不可发汗，亡阳故也。阳已虚，尺脉弱涩者，复不可下之。</p>
<!-- /wp:paragraph -->

<!-- wp:paragraph -->
<p>【287】少阴病，脉紧，至七八日，自下利，脉暴微，手足反温，脉紧反去者，为欲解也，虽烦下利，必自愈。</p>
<!-- /wp:paragraph -->

<!-- wp:paragraph -->
<p>【288】少阴病，下利，若利自止，恶寒而蜷卧，手足温者，可治。</p>
<!-- /wp:paragraph -->

<!-- wp:paragraph -->
<p>【289】少阴病，恶寒而蜷，时自烦，欲去衣被者，可治。</p>
<!-- /wp:paragraph -->

<!-- wp:paragraph -->
<p>【290】少阴中风，脉阳微阴浮者，为欲愈。</p>
<!-- /wp:paragraph -->

<!-- wp:paragraph -->
<p>【291】少阴病，欲解时，从子至寅上。</p>
<!-- /wp:paragraph -->

<!-- wp:paragraph -->
<p>【292】少阴病，吐利，手足不逆冷，反发热者，不死。脉不至者至一作足，灸少阴七壮。</p>
<!-- /wp:paragraph -->

<!-- wp:paragraph -->
<p>【293】少阴病，八九日，一身手足尽热者，以热在膀胱，必便血也。</p>
<!-- /wp:paragraph -->

<!-- wp:paragraph -->
<p>【294】少阴病，但厥无汗，而强发之，必动其血，未知从何道出，或从口鼻，或从目出者，是名下厥上竭，为难治。</p>
<!-- /wp:paragraph -->

<!-- wp:paragraph -->
<p>【295】少阴病，恶寒，身蜷而利，手足逆冷者，不治。</p>
<!-- /wp:paragraph -->

<!-- wp:paragraph -->
<p>【296】少阴病，吐利躁烦，四逆者死。</p>
<!-- /wp:paragraph -->

<!-- wp:paragraph -->
<p>【297】少阴病，下利止而头眩，时时自冒者死。</p>
<!-- /wp:paragraph -->

<!-- wp:paragraph -->
<p>【298】少阴病，四逆，恶寒而身蜷，脉不至，不烦而躁者死一作吐利而躁逆者死。</p>
<!-- /wp:paragraph -->

<!-- wp:paragraph -->
<p>【299】少阴病，六七日，息高者死。</p>
<!-- /wp:paragraph -->

<!-- wp:paragraph -->
<p>【300】少阴病，脉微细沉，但欲卧，汗出不烦，自欲吐，至五六日自利，复烦躁，不得卧寐者死。</p>
<!-- /wp:paragraph -->

<!-- wp:paragraph -->
<p>【301】少阴病，始得之，反发热脉沉者，<strong>麻黄细辛附子汤</strong>主之。方一。</p>
<!-- /wp:paragraph -->

<!-- wp:paragraph -->
<p>麻黄二两，去节　细辛二两　附子一枚，炮，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水一斗，先煮麻黄，减二升，去上沫，内诸药，煮取三升，去滓，温服一升，日三服。</p>
<!-- /wp:paragraph -->

<!-- wp:paragraph -->
<p>【302】少阴病，得之二三日，<strong>麻黄附子甘草汤，</strong>微发汗。以二三日无证，故微发汗也。方二。</p>
<!-- /wp:paragraph -->

<!-- wp:paragraph -->
<p>麻黄二两，去节　甘草二两，炙　附子一枚，炮，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>【303】少阴病，得之二三日以上，心中烦，不得卧，<strong>黄连阿胶汤</strong>主之。方三。</p>
<!-- /wp:paragraph -->

<!-- wp:paragraph -->
<p>黄连四两　黄芩二两　芍药二两　鸡子黄二枚　阿胶三两。一云三挺</p>
<!-- /wp:paragraph -->

<!-- wp:paragraph -->
<p>上五味，以水六升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。</p>
<!-- /wp:paragraph -->

<!-- wp:paragraph -->
<p>【304】少阴病，得之一二日，口中和，其背恶寒者，当灸之，<strong>附子汤</strong>主之。方四。</p>
<!-- /wp:paragraph -->

<!-- wp:paragraph -->
<p>附子二枚，炮，去皮，破八片　茯苓三两　人参二两　白术四两　芍药三两</p>
<!-- /wp:paragraph -->

<!-- wp:paragraph -->
<p>上五味，以水八升，煮取三升，去滓，温服一升，日三服。</p>
<!-- /wp:paragraph -->

<!-- wp:paragraph -->
<p>【305】少阴病，身体痛，手足寒，骨节痛，脉沉者，附子汤主之。五。用前第四方。</p>
<!-- /wp:paragraph -->

<!-- wp:paragraph -->
<p>【306】少阴病，下利便脓血者，<strong>桃花汤</strong>主之。方六。</p>
<!-- /wp:paragraph -->

<!-- wp:paragraph -->
<p>赤石脂一斤，一半全用，一半筛末　干姜一两　粳米一升</p>
<!-- /wp:paragraph -->

<!-- wp:paragraph -->
<p>上三味，以水七升，煮米令熟，去滓，温服七合，内赤石脂末方寸匕，日三服。若一服愈，余勿服。</p>
<!-- /wp:paragraph -->

<!-- wp:paragraph -->
<p>【307】少阴病，二三日至四五日，腹痛，小便不利，下利不止，便脓血者，桃花汤主之。七。用前第六方。</p>
<!-- /wp:paragraph -->

<!-- wp:paragraph -->
<p>【308】少阴病，下利便脓血者，可刺。</p>
<!-- /wp:paragraph -->

<!-- wp:paragraph -->
<p>【309】少阴病，吐利，手足逆冷，烦躁欲死者，<strong>吴茱萸汤</strong>主之。方八。</p>
<!-- /wp:paragraph -->

<!-- wp:paragraph -->
<p>吴茱萸一升　人参二两　生姜六两，切　大枣十二枚，擘</p>
<!-- /wp:paragraph -->

<!-- wp:paragraph -->
<p>上四味，以水七升，煮取二升，去滓，温服七合，日三服。</p>
<!-- /wp:paragraph -->

<!-- wp:paragraph -->
<p>【310】少阴病，下利、咽痛、胸满、心烦，<strong>猪肤汤</strong>主之。方九。</p>
<!-- /wp:paragraph -->

<!-- wp:paragraph -->
<p>猪肤一斤</p>
<!-- /wp:paragraph -->

<!-- wp:paragraph -->
<p>上一味，以水一斗，煮取五升，去滓，加白蜜一升，白粉五合熬香，和令相得，温分六服。</p>
<!-- /wp:paragraph -->

<!-- wp:paragraph -->
<p>【311】少阴病，二三日，咽痛者，可与甘草汤，不差，与桔梗汤。十。</p>
<!-- /wp:paragraph -->

<!-- wp:paragraph -->
<p><strong>甘草汤</strong>方</p>
<!-- /wp:paragraph -->

<!-- wp:paragraph -->
<p>甘草二两</p>
<!-- /wp:paragraph -->

<!-- wp:paragraph -->
<p>上一味，以水三升，煮取一升半，去滓，温服七合，日二服。</p>
<!-- /wp:paragraph -->

<!-- wp:paragraph -->
<p><strong>桔梗汤</strong>方</p>
<!-- /wp:paragraph -->

<!-- wp:paragraph -->
<p>桔梗一两　甘草二两</p>
<!-- /wp:paragraph -->

<!-- wp:paragraph -->
<p>上二味，以水三升，煮取一升，去滓，温分再服。</p>
<!-- /wp:paragraph -->

<!-- wp:paragraph -->
<p>【312】少阴病，咽中伤，生疮，不能语言，声不出者，<strong>苦酒汤</strong>主之。方十一。</p>
<!-- /wp:paragraph -->

<!-- wp:paragraph -->
<p>半夏洗，破如枣核十四枚　鸡子一枚，去黄，内上苦酒，着鸡子壳中</p>
<!-- /wp:paragraph -->

<!-- wp:paragraph -->
<p>上二味，内半夏，著苦酒中，以鸡子壳置刀环中，安火上，令三沸，去滓，少少含咽之，不差，更作三剂。</p>
<!-- /wp:paragraph -->

<!-- wp:paragraph -->
<p>【313】少阴病，咽中痛，<strong>半夏散及汤</strong>主之。方十二。</p>
<!-- /wp:paragraph -->

<!-- wp:paragraph -->
<p>半夏洗　桂枝去皮　甘草炙</p>
<!-- /wp:paragraph -->

<!-- wp:paragraph -->
<p>上三味，等分，各别捣筛已，合治之，白饮和服方寸匕，日三服。若不能散服者，以水一升，煎七沸，内散两方寸匕，更煮三沸，下火，令小冷，少少咽之。半夏有毒，不当散服。</p>
<!-- /wp:paragraph -->

<!-- wp:paragraph -->
<p>【314】少阴病，下利，<strong>白通汤</strong>主之。方十三。</p>
<!-- /wp:paragraph -->

<!-- wp:paragraph -->
<p>葱白四茎　干姜一两　附子一枚，生，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升，去滓，分温再服。</p>
<!-- /wp:paragraph -->

<!-- wp:paragraph -->
<p>【315】少阴病，下利脉微者，与白通汤。利不止，厥逆无脉，干呕烦者，<strong>白通加猪胆汁汤</strong>主之。服汤脉暴出者死，微续者生。白通加猪胆汤。方十四。白通汤用上方。</p>
<!-- /wp:paragraph -->

<!-- wp:paragraph -->
<p>葱白四茎　干姜一两　附子一枚，生，去皮，破八片　人尿五合　猪胆汁一合</p>
<!-- /wp:paragraph -->

<!-- wp:paragraph -->
<p>上五味，以水三升，煮取一升，去滓，内胆汁、人尿，和令相得，分温再服。若无胆，亦可用。</p>
<!-- /wp:paragraph -->

<!-- wp:paragraph -->
<p>【316】少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便利，或下利，或呕者，<strong>真武汤</strong>主之。方十五。</p>
<!-- /wp:paragraph -->

<!-- wp:paragraph -->
<p>茯苓三两　芍药三两　白术二两　生姜三两，切　附子一枚，炮，去皮，破八片</p>
<!-- /wp:paragraph -->

<!-- wp:paragraph -->
<p>上五味，以水八升，煮取三升，去滓，温服七合，日三服。若咳者，加五味子半升，细辛一两，干姜一两；若小便利者，去茯苓；若下利者，去芍药，加干姜二两；若呕者，去附子，加生姜，足前为半斤。</p>
<!-- /wp:paragraph -->

<!-- wp:paragraph -->
<p>【317】少阴病，下利清谷，里寒外热，手足厥逆，脉微欲绝，身反不恶寒，其人面色赤，或腹痛，或干呕，或咽痛，或利止脉不出者，<strong>通脉四逆汤</strong>主之。方十六。</p>
<!-- /wp:paragraph -->

<!-- wp:paragraph -->
<p>甘草二两，炙　附子大者一枚，生用，去皮，破八片　干姜三两，强人可四两</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升二合，去滓，分温再服，其脉即出者愈。面色赤者，加葱九茎；腹中痛者，去葱，加芍药二两；呕者，加生姜二两；</p>
<!-- /wp:paragraph -->

<!-- wp:paragraph -->
<p>咽痛者，去芍药，加桔梗一两；利止脉不出者，去桔梗，加人参二两。病皆与方相应者，乃服之。</p>
<!-- /wp:paragraph -->

<!-- wp:paragraph -->
<p>【318】少阴病，四逆，其人或欬或悸，或小便不利，或腹中痛，或泄利下重者，<strong>四逆散</strong>主之。方十七。</p>
<!-- /wp:paragraph -->

<!-- wp:paragraph -->
<p>甘草炙　枳实破，水渍，炙干　柴胡　芍药</p>
<!-- /wp:paragraph -->

<!-- wp:paragraph -->
<p>上四味，各十分，捣筛，白饮和服方寸匕，日三服。欬者，加五味子、干姜各五分，并主下利；悸者，加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升煮薤白三升。煮取三升，去滓，以散三方寸匕内汤中，煮取一升半，分温再服。</p>
<!-- /wp:paragraph -->

<!-- wp:paragraph -->
<p>【319】少阴病，下利六七日，咳而呕渴，心烦不得眠者，<strong>猪苓汤</strong>主之。方十八。</p>
<!-- /wp:paragraph -->

<!-- wp:paragraph -->
<p>猪苓去皮　茯苓　阿胶　泽泻　滑石各一两</p>
<!-- /wp:paragraph -->

<!-- wp:paragraph -->
<p>上五味，以水四升，先煮四物，取二升，去滓，内阿胶烊尽，温服七合，日三服。</p>
<!-- /wp:paragraph -->

<!-- wp:paragraph -->
<p>【320】少阴病，得之二三日，口燥咽干者，急下之，宜<strong>大承气汤。</strong>方十九。</p>
<!-- /wp:paragraph -->

<!-- wp:paragraph -->
<p>枳实五枚，炙　厚朴半斤，去皮，炙　大黄四两，酒洗　芒硝三合</p>
<!-- /wp:paragraph -->

<!-- wp:paragraph -->
<p>上四味，以水一斗，先煮二味，取五升，去滓，内大黄，更煮取二升，去滓，内芒硝，更上火令一两沸，分温再服。一服得利，止后服。</p>
<!-- /wp:paragraph -->

<!-- wp:paragraph -->
<p>【321】少阴病，自利清水，色纯青，心下必痛，口干燥者，可下之，宜大承气汤。二十。用前第十九方。一法用大柴胡。</p>
<!-- /wp:paragraph -->

<!-- wp:paragraph -->
<p>【322】少阴病，六七日，腹胀不大便者，急下之，宜大承气汤。二十一。用前第十九方。</p>
<!-- /wp:paragraph -->

<!-- wp:paragraph -->
<p>【323】少阴病，脉沉者，急温之，宜<strong>四逆汤。</strong>方二十二。</p>
<!-- /wp:paragraph -->

<!-- wp:paragraph -->
<p>甘草二两，炙　干姜一两半　附子一枚，生用，去皮，破八片</p>
<!-- /wp:paragraph -->

<!-- wp:paragraph -->
<p>上三味，以水三升，煮取一升二合，去滓，分温再服。强人可大附子一枚，干姜三两。</p>
<!-- /wp:paragraph -->

<!-- wp:paragraph -->
<p>【324】少阴病，饮食入口则吐，心中温温欲吐，复不能吐。始得之，手足寒，脉弦迟者，此胸中实，不可下也，当吐之。若膈上有寒饮，干呕者，不可吐也，当温之，宜四逆汤。二十三。方依上法。</p>
<!-- /wp:paragraph -->

<!-- wp:paragraph -->
<p>【325】少阴病，下利，脉微涩，呕而汗出，必数更衣，反少者，当温其上，灸之。《脉经》云，灸厥阴，可五十壮。</p>
<!-- /wp:paragraph -->