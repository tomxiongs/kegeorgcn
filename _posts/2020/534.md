---
ID: 534
post_title: >
  黄帝内经·素问·著至教论篇第七十五
post_name: "534"
author: Editor
post_date: 2020-08-31 00:00:00
layout: post
link: http://kege.org.cn/534
published: true
tags: [ ]
categories:
  - 素问
---
黄帝坐明堂，召雷公而问之曰：子知医之道乎？雷公对曰：诵而未能解，解而未能别，别而未能明，明而未能彰，足以治群僚，不足治侯王。愿得受树天之度，别四时阴阳，合之星辰与日月光[efn_note]原文“四时阴阳合之，别星辰与日月光”，“别”字疑当在“四时”前，“合之”二字连“星辰”。据改之。 <span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.337），北京科学技术出版社，2017年1月第1版</em></span>[/efn_note]，以彰经术，后世益明，上通神农，著至教拟于二皇。帝曰：善！无失之，此皆阴阳表里上下雌雄相输应也，而道上知天文，下知地理，中知人事，可以长久，以教众庶，亦不疑殆。医道论篇，可传后世，可以为宝。

雷公曰：请受道，讽诵用解。帝曰：子不闻《阴阳传》乎！曰：不知。曰：夫三阳天为业，上下无常，合而病至，偏害阴阳。雷公曰：三阳莫当，请闻其解。帝曰：三阳独至者，是三阳并至，并至如风雨，上为巅疾，下为漏病。外无期，内无正，不中经纪，诊无上下，以书别。雷公曰：臣治疏，愈[efn_note]原文“臣治疏，愈说意而已”之“愈”字，即“愉”字之变体。《说文·心部》：愉，薄也；假借为“媮”，俗又作“偷”。《周礼·大司徒》：以俗教安则民不愉。《公羊·桓七年》：何注：则民不愉。《释文》：“愉”本作“偷”。此“愈”亦当读为“偷”。《礼记·表记》郑注云：偷，苟且也。盖雷公自言，臣之治疾，为术疏浅，苟且取悦己意而已。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之孙诒譲著《札迻·素问王冰注校》（p.212），北京科学技术出版社，2017年1月第1版</em></span>[/efn_note]说意而已。帝曰：三阳者，至阳也，积并则为惊，病起疾风，至如礔砺，九窍皆塞，阳气滂溢，干嗌喉塞，并于阴，则上下无常，薄为肠澼。此谓三阳直心，坐不得起，卧者便身全。三阳之病，且以知天下，何以别阴阳，应四时，合之五行。

雷公曰：阳言不别，阴言不理，请起受解，以为至道。帝曰：子若受传，不知合至道以惑师教，语子至道之要。病伤五脏，筋骨以消，子言不明不别，是世主学尽矣。肾且绝，惋惋日暮，从容不出，人事不殷。