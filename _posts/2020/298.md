---
ID: 298
post_title: 灵枢经·逆顺第五十五
post_name: "298"
author: Editor
post_date: 2020-08-11 00:00:00
layout: post
link: http://kege.org.cn/298
published: true
tags: [ ]
categories:
  - 灵枢经
---
黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地阴阳、四时五行也。脉之盛衰者，所以候血气之虚实有余不足也[efn_note]原文“所以候血气之虚实有余不足”，此下马本有“也”。据改之。<span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》（p.109），北京科学技术出版社，2017年1月第1版</em></span>[/efn_note]。刺之大约者，必明知病之可刺，与其未可刺，与其已不可刺也。

黄帝曰：候之奈何？伯高曰：《兵法》曰：无迎逢逢之气，无击堂堂之阵。《刺法》曰：无刺熇熇之热，无刺漉漉之汗，无刺浑浑之脉，无刺病与脉相逆者。

黄帝曰：候其可刺奈何？伯高曰：上工刺其未生者也，其次刺其未盛者也，其次刺其已衰者也。下工刺其方袭者也，与其形之盛者也，与其病之与脉相逆者也。故曰：方其盛也，勿敢毁伤，刺其已衰，事必大昌。故曰：上工治未病，不治已病。此之谓也。