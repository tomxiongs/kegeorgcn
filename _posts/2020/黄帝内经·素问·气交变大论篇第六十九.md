---
ID: 542
post_title: >
  黄帝内经·素问·气交变大论篇第六十九
post_name: '%e9%bb%84%e5%b8%9d%e5%86%85%e7%bb%8f%c2%b7%e7%b4%a0%e9%97%ae%c2%b7%e6%b0%94%e4%ba%a4%e5%8f%98%e5%a4%a7%e8%ae%ba%e7%af%87%e7%ac%ac%e5%85%ad%e5%8d%81%e4%b9%9d'
author: Editor
post_date: 2020-08-31 12:17:00
layout: post
link: http://kege.org.cn/542
published: true
tags: [ ]
categories:
  - 素问
---
<!-- wp:paragraph -->
<p>黄帝问曰：五运更治，上应天期，阴阳往复，寒暑迎随，真邪相薄，内外分离，六经波荡，五气倾移，太过不及，专胜兼并，愿言其始，而有常名，可得闻乎？岐伯稽首再拜对曰：昭乎哉问也！是明道也。此上帝所贵，先师传之，臣虽不敏，往闻其旨。帝曰：余闻得其人不教，是谓失道，传非其人，慢泄天宝。余诚菲德，未足以受至道，然而众子哀其不终，愿夫子保于无穷，流于无极，余司其事，则而行之奈何？岐伯曰：请遂言之也。《上经》曰：夫道者，上知天文，下知地理，中知人事，可以长久。此之谓也。帝曰：何谓也？岐伯曰：本气位也。位天者，天文也。位地者，地理也。通于人气之变化者，人事也。故太过者先天，不及者后天，所谓治化而人应之也。</p>
<!-- /wp:paragraph -->

<!-- wp:paragraph -->
<p>帝曰：五运之化，太过何如？岐伯曰：岁木太过[efn_note]原文“岁木太过”一段，分别讲到理及天、地、人之应，下同。（1）木亢土衰，制其所胜；木胜金衰，侮所不胜。（2）岁木太过，金气来复。<span style="color: #808080;"><em>熊注引山东中医药大学鲁明源教授2022年《黄帝内经》国际学术论坛演讲。</em></span>[/efn_note]，风气流行，脾土受邪。民病飧泄食减，体重烦冤，肠鸣腹支满，上应岁星。<strong>甚则忽忽善怒，眩冒巅疾</strong>。化气不政，生气独治，云物飞动，草木不宁，甚而摇落，反[efn_note]原文“反”，亦病名，即《素问·至真要大论》所谓“诸转反戾”。彼王冰注：反戾，筋转也。该筋转谓之反戾，亦单曰“反”。后世多与后文连读成“反胁痛”，义不通。下文同。 <span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.331），北京科学技术出版社，2017年1月第1版</em></span>[/efn_note]，胁痛而吐甚，冲阳绝者死不治，上应太白星。</p>
<p><span style="color: #808080;"><em>甚则忽忽善怒，眩冒巅疾：春脉太过····太过则令人善怒，忽忽眩冒而巅疾。《素问·玉机真脏论篇第十九》</em></span></p>
<!-- /wp:paragraph -->

<!-- wp:paragraph -->
<p>岁火太过，炎暑流行，肺金受邪。民病疟，少气咳喘，血溢血泄注下，嗌燥耳聋，中热肩背热，上应荧惑星。甚则胸中痛，胁支满胁痛，膺背肩胛间痛，两臂内痛，身热肤痛而为浸淫。收气不行，长气独明，雨冰雹霜[efn_note]原文“雨冰霜寒”，据《六元正纪大论》“寒水胜火则为冰雹”，从王冰本作“雨冰雹霜”。<span style="color: #808080;"><em>参考文献田晋蕃著《内经素问校证》（p.221），中国中医药出版社，2015年12月第1版</em></span>[/efn_note]，上应辰星。上临少阴少阳，火燔焫，水泉涸，物焦槁，病反、谵妄狂越，咳喘息鸣，下甚，血溢泄不已，太渊绝者死不治，上应荧惑星。</p>
<p><span style="color: #808080;"><em>身热肤痛而为浸淫：太过则令人身热而肤痛，为浸淫。《素问·玉机真脏论篇第十九》</em></span></p>
<!-- /wp:paragraph -->

<!-- wp:paragraph -->
<p>岁土太过，雨湿流行，肾水受邪。民病腹痛，清厥意不乐，体重烦冤，上应镇星。<strong>甚则肌肉萎</strong>，足痿不收，行善瘈，脚下痛，饮发中满食减，四肢不举。变生得位，藏气伏，化气独治之，泉涌河衍，涸泽生鱼，风雨大至，土崩溃，鳞见于陆，病腹满溏泄肠鸣，反、下甚，而太溪绝者死不治，上应岁星。</p>
<p><span style="color: #808080;"><em>甚则肌肉萎：脾病者，身重善饥，肌肉痿，足痿不收，行善瘈，脚下痛。《素问·脏气法时论篇第二十二》</em></span></p>
<!-- /wp:paragraph -->

<!-- wp:paragraph -->
<p>岁金太过，燥气流行，肝木受邪。民病两胁下少腹痛，目赤痛眦疡，耳无所闻。肃杀而甚，则体重烦冤，胸痛引背，两胁满且痛引少腹，上应太白星。甚则喘咳逆气，肩背痛，尻阴股膝髀腨䯒足皆病，上应荧惑星。收气峻，生气下，草木敛，苍干雕陨，病反、暴痛，胠胁不可反侧，咳逆，甚而血溢，太冲绝者死不治，上应太白星。</p>
<!-- /wp:paragraph -->

<!-- wp:paragraph -->
<p>岁水太过，寒气流行，邪害心火。民病身热烦心躁悸，阴厥上下中寒，谵妄心痛，寒气早至，上应辰星。甚则腹大胫肿，喘咳，寝汗出憎风，大雨至，埃雾朦郁，上应镇星。上临太阳，则雨冰雪霜不时降，湿气变物，病反、腹满肠鸣，溏泄食不化，渴而妄冒，神门绝者死不治，上应荧惑、辰星。</p>
<!-- /wp:paragraph -->

<!-- wp:paragraph -->
<p>帝曰：善。其不及何如？岐伯曰：悉乎哉问也！岁木不及，燥乃大行，生气失应，草木晚荣，肃杀而甚，则刚木辟著，柔萎苍干，上应太白星。民病中清，胠胁痛，少腹痛，肠鸣溏泄，凉雨时至，上应太白、岁星，其谷苍。上临阳明，生气失政，草木再荣，化气乃急，上应太白、镇星，其主苍早[efn_note]原文“其主苍早”之“早”字，当读为“皁（zào）”，“草”即“皁”之正字。 <span style="color: #808080;"><em>参考文献钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.332），北京科学技术出版社，2017年1月第1版</em></span>[/efn_note]。复则炎暑流火，湿性燥，柔脆草木焦槁，下体再生，华实齐化，病寒热疮疡、痱胗痈痤，上应荧惑、太白，其谷白坚。白露早降，收杀气行，寒雨害物，虫食甘黄，脾土受邪，赤气后化，心气晚治，上胜肺金，白气乃屈，其谷不成，咳而鼽，上应荧惑、太白星。</p>
<!-- /wp:paragraph -->

<!-- wp:paragraph -->
<p>岁火不及，寒乃大行，长政不用，物荣而下，凝惨而甚，则阳气不化，乃折荣美，上应辰星。民病胸中痛，胁支满，两胁痛，膺背肩胛间及两臂内痛，郁冒朦昧，心痛暴喑，<strong>胸腹大</strong>，胁下与腰背相引而痛，甚则屈不能伸，髋髀如别，上应荧惑、辰星，其谷丹。复则埃郁，大雨且至，黑气乃辱，病鹜溏腹满，食饮不下，寒中肠鸣，泄注腹痛，暴挛痿痹，足不任身，上应镇星、辰星，玄谷不成。</p>
<p><span style="color: #808080;"><em>胸腹大：心病者，胸中痛····虚则胸腹大，胁下与腰相引而痛。《素问·脏气法时论篇第二十二》</em></span></p>
<!-- /wp:paragraph -->

<!-- wp:paragraph -->
<p>岁土不及，风乃大行，化气不令，草木茂荣，飘扬而甚，秀而不实，上应岁星。民病飧泄霍乱，体重腹痛，<strong>筋骨繇并</strong>[efn_note]"筋骨繇复"之”复“，改为”并“。筋骨繇并”,犹言“筋骨并摇”也（《说文》“澹澹,水繇貌也”,段玉裁曰:“繇当作摇”）。<span style="color: #808080;"><em>参考文献《李今庸黄帝内经考义》（p.177），中国中医药出版社，2015年1月第1版；田晋蕃著《内经素问校证》（p.222），中国中医药出版社，2015年12月第1版</em></span>[/efn_note]，肌肉瞤酸，善怒，藏气举事，蛰虫早附，咸病寒中，上应岁星、镇星，其谷黅。复则收政严峻，名木苍雕，胸胁暴痛，下引少腹，善太息，虫食甘黄，气客于脾，黅谷乃减，民食少失味，苍谷乃损，上应太白、岁星。上临厥阴，流水不冰，蛰虫来见，藏气不用，白乃不复，上应岁星，民乃康。</p>
<p><span style="color: #808080;"><em>筋骨繇并：所谓骨繇者，摇也。《灵枢经·根结第五》</em></span></p>
<!-- /wp:paragraph -->

<!-- wp:paragraph -->
<p>岁金不及，炎火乃行，生气乃用，长气专胜，庶物以茂，燥烁以行，上应荧惑星。民病肩背瞀重，鼽嚏，血便注下，收气乃后，上应太白、荧惑星，其谷坚芒。复则寒雨暴至，乃零冰雹霜雪杀物，阴厥且格，阳反上行，头脑户痛，延及囟顶发热，上应辰星、荧惑，丹谷不成，民病口疮，甚则心痛。</p>
<!-- /wp:paragraph -->

<!-- wp:paragraph -->
<p>岁水不及，湿乃大行，长气反用，其化乃速，暑雨数至，上应镇星。民病腹满身重，濡泄，寒疡流水，腰股痛发，腘腨股膝不便，烦冤，足痿清厥，脚下痛，甚则跗肿，藏气不政，肾气不衡，上应镇星、辰星，其谷秬。上临太阴，则大寒数举，蛰虫早藏，地积坚冰，阳光不治，民病寒疾，于下甚则腹满浮肿[efn_note]原文“民病寒疾于下，甚则腹满浮肿”，当断句为“民病寒疾，于下甚则腹满浮肿”。“下甚”连文，上文已两见。<span style="color: #808080;"><em> 参考文献钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.332），北京科学技术出版社，2017年1月第1版</em></span>[/efn_note]，上应镇星、荧惑，其主黅谷。复则大风暴发，草偃木零，生长不鲜，面色时变，筋骨并辟，肉瞤瘛，目视䀮䀮，物疏璺，肌肉胗发，气并膈中，痛于心腹，黄气乃损，其谷不登，上应岁星。</p>
<!-- /wp:paragraph -->

<!-- wp:paragraph -->
<p>帝曰：善。愿闻其时也。岐伯曰：悉乎哉问也！木不及，春有鸣条律畅之化，则秋有雾露清凉之政；春有惨凄残贼之胜，则夏有炎暑燔烁之复。其眚东，其脏肝，其病内舍胠胁，外在关节。</p>
<!-- /wp:paragraph -->

<!-- wp:paragraph -->
<p>火不及，夏有炳明光显之化，则冬有严肃霜寒之政；夏有惨凄凝冽之胜，则不时有埃昏大雨之复。其眚南，其脏心，其病内舍膺胁，外在经络。</p>
<!-- /wp:paragraph -->

<!-- wp:paragraph -->
<p>土不及，四维有埃云润泽之化，则春有鸣条鼓拆之政；四维发振拉飘腾之变，则秋有肃杀霖霪之复。其眚四维，其脏脾，其病内舍心腹，外在肌肉四肢。</p>
<!-- /wp:paragraph -->

<!-- wp:paragraph -->
<p>金不及，夏有光显郁蒸之令，则冬有严凝整肃之应；夏有炎烁燔燎之变，则秋有冰雹霜雪之复。其眚西，其脏肺，其病内舍膺胁肩背，外在皮毛。</p>
<!-- /wp:paragraph -->

<!-- wp:paragraph -->
<p>水不及，四维有湍润埃云之化，则不时有和风生发之应；四维发埃昏骤注之变，则不时有飘荡振拉之复。其眚北，其脏肾，其病内舍腰脊骨髓，外在溪谷踹膝。</p>
<!-- /wp:paragraph -->

<!-- wp:paragraph -->
<p>夫五运之政，犹权衡也，高者抑之，下者举之，化者应之，变者复之，此生长化收藏之理，气之常也，失常则天地四塞矣。故曰：天地之动静，神明为之纪，阴阳之往复，寒暑彰其兆。此之谓也。</p>
<!-- /wp:paragraph -->

<!-- wp:paragraph -->
<p>帝曰：夫子之言五气之变，四时之应，可谓悉矣。夫气之动乱，触遇而作，发无常会，卒然灾合，何以期之？岐伯曰：夫气之动变，固不常在，而德化政令灾变，不同其候也。帝曰：何谓也？岐伯曰：东方生风，风生木，其德敷和，其化生荣，其政舒启，其令风，其变振发，其灾散落。南方生热，热生火，其德彰显，其化蕃茂，其政明曜，其令热，其变销烁，其灾燔焫。中央生湿，湿生土，其德溽蒸，其化丰备，其政安静，其令湿，其变骤注，其灾霖溃。西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。北方生寒，寒生水，其德凄沧，其化清谧，其政凝肃，其令寒，其变栗冽，其灾冰雪霜雹。是以察其动也，有德有化，有政有令，有变有灾，而物由之，而人应之也。</p>
<!-- /wp:paragraph -->

<!-- wp:paragraph -->
<p>帝曰：夫子之言岁候，其不及太过，而上应五星。今夫德化政令，灾眚变易，非常而有也，卒然而动，其亦为之变乎？岐伯曰：承天而行之，故无妄动，无不应也。卒然而动者，气之交变也，其不应焉。故曰：应常不应卒。此之谓也。帝曰：其应奈何？岐伯曰：各从其气化也。</p>
<!-- /wp:paragraph -->

<!-- wp:paragraph -->
<p>帝曰：其行之徐疾逆顺何如？岐伯曰：以道留久，逆守而小，是谓省下。以道而去，去而速来，曲而过之，是谓省遗过也。久留而环，或离或附，是谓议灾与其德也。应近则小，应远则大。芒而大，倍常之一，其化甚；大常之二，其眚即发也。小常之一，其化减；小常之二，是谓临视，省下之过与其德也[efn_note]“芒而大····省下之过与其德也”：五星距离地球的远近及五星运行速度, 及五星对地球气侯都有影响，星星的光芒比平常亮,说明它离地球近对地球上的生物产生的影响就要大, 如果过于明亮, 其光芒是平常的两倍多,这时就会产生灾害,“眚”,就是灾害、疾病的意思。如果体积、 亮度小,说明距离地球远,故对地球上生物的影响也相对就小。参考《中医人沙龙中医‘运气’绝学》P56，中国医药科技出版社，2015年1月第1版 [/efn_note]。德者福之，过者伐之。是以象之见也，高而远则小，下而近则大。故大则喜怒迩，小则祸福远。岁运太过，则运星北越，运气相得，则各行以道。故岁运太过，畏星失色而兼其母；不及，则色兼其所不胜。肖者瞿瞿，莫知其妙，闵闵之当，孰者为良，妄行无征，示畏候王。</p>
<!-- /wp:paragraph -->

<!-- wp:paragraph -->
<p>帝曰：其灾应何如？岐伯曰：亦各从其化也。故时至有盛衰，凌犯有逆顺，留守有多少，形见有善恶，宿属有胜负，征应有吉凶矣。帝曰：其善恶何谓也？岐伯曰：有喜有怒，有忧有丧，有泽有燥，此象之常也，必谨察之。帝曰：六者高下异乎？岐伯曰：象见高下，其应一也，故人亦应之。</p>
<!-- /wp:paragraph -->

<!-- wp:paragraph -->
<p>帝曰：善。其德化政令之动静损益皆何如？岐伯曰：夫德化政令灾变不能相加也，胜复盛衰不能相多也，往来小大不能相过也，用之升降不能相无也，各从其动而复之耳。帝曰：其病生何如？岐伯曰：德化者气之祥，政令者气之章，变易者复之纪，灾眚者伤之始，气相胜者和，不相胜者病，重感于邪则甚也。</p>
<!-- /wp:paragraph -->

<!-- wp:paragraph -->
<p>帝曰：善。所谓精光之论，大圣之业，宣明大道，通于无穷，究于无极也。余闻之，善言天者必应于人，善言古者必验于今，善言气者必彰于物，善言应者同天地之化，善言化言变者通神明之理，非夫子孰能言至道欤！乃择良兆而藏之灵室，每旦读之，命曰《气交变》，非斋戒不敢发，慎传也。</p>
<!-- /wp:paragraph -->