---
ID: 314
post_title: 灵枢经·忧恚无言第六十九
post_name: "314"
author: Editor
post_date: 2020-08-11 00:00:00
layout: post
link: http://kege.org.cn/314
published: true
tags: [ ]
categories:
  - 灵枢经
---
<span style="color: #808080;"><em>灵枢经 · 忧恚无言</em><span style="color: #333333;">[efn_note]“言”字在此篇通“音”。《甲骨文字释林·释言》：“言与音初本同名，后世以用各有当，遂分化为二。周代古文字‘言’与‘音’之互作常见。先秦典籍亦有‘言’‘音’通用者”。另外，此文通篇在论“无音”之证，而不是讨论“无言”。<span style="color: #999999;"><em>参考李今庸著《古医书研究》P194，学苑出版社，2019年7月第1版</em></span>[/efn_note]</span></span>

黄帝问于少师曰：人之卒然忧恚而言无音者，何道之塞，何气不行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人之鼻洞涕出不收者，颃颡不开，分气失也。是故厌小而薄，则发气疾，其开阖利，其出气易；其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不利，故无音。

黄帝曰：刺之奈何？岐伯曰：足之少阴上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。