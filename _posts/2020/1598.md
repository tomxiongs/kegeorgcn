---
ID: 1598
post_title: 难经·七十七难
post_name: "1598"
author: Editor
post_date: 2020-12-01 00:00:00
layout: post
link: http://kege.org.cn/1598
published: true
tags: [ ]
categories:
  - 难经
---
七十七难曰：经言上工治未病，中工治已病者，何谓也？然：所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工治已病者见肝之病，不晓相传，但一心治肝，故曰治已病也。

<span style="font-size: 10pt; color: #808080;">《金匮要略·脏腑经络先后病脉证第一》问曰：上工治未病，何也？师曰：夫治未病者，见肝之病，知肝传脾，当先实脾。四季脾旺不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱，则水不行，水不行，则心火气盛，则伤肺；肺被伤，则金气不行，金气不行，则肝气盛，则肝自愈。此治肝补脾之要妙也。肝虚则用此法，实则不在用之。经曰：“虚虚实实，补不足，损有余”，是其义也。余脏准此。</span>

<span style="font-size: 8pt;">丁曰：素问曰，春胜长夏，长夏胜，冬胜夏，夏胜秋，秋胜春，此四时五行相胜之理也。人之五脏，有余者行胜，不足者受邪。上工先补不足，无令受邪；而后泻有余，此是治未病也。中工持针，即便泻有余，故言治已病也。《难经集注》</span>

<span style="font-size: 8pt;">杨曰：五脏得病，皆传其所胜，肝病传脾之类是也。若当其王时，则不受传，即不须行此方也。假令肝病当传脾，脾以季夏王，正王则不受邪，故不须实脾气也。若非季夏，则受肝邪。便当预令实脾气，勿令得受肝邪也。如此者，谓之上工。《难经集注》</span>