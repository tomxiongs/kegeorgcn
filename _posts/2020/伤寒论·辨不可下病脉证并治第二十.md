---
ID: 1125
post_title: >
  伤寒论·辨不可下病脉证并治第二十
post_name: '%e8%be%a8%e4%b8%8d%e5%8f%af%e4%b8%8b%e7%97%85%e8%84%89%e8%af%81%e5%b9%b6%e6%b2%bb%e7%ac%ac%e4%ba%8c%e5%8d%81'
author: Editor
post_date: 2020-12-04 10:24:49
layout: post
link: http://kege.org.cn/1125
published: true
tags: [ ]
categories:
  - 伤寒论
---
<!-- wp:paragraph -->
<p>汉 张仲景 述</p>
<p>晋 王叔和 撰次</p>
<p>宋 林亿 校正</p>
<p>明 赵开美 校刻 沈琳 仝校</p>
<p><strong>伤寒论 卷第九</strong></p>
<p><strong>辨不可下病脉证并治第二十</strong></p>
<p>合四法，方六首。</p>
<!-- /wp:paragraph -->

<!-- wp:paragraph -->
<p>&nbsp;</p>
<!-- /wp:paragraph -->

<!-- wp:paragraph -->
<p>脉濡而弱，弱反在关，濡反在巅，微反在上，涩反在下。微则阳气不足，涩则无血，阳气反微，中风汗出，而反躁烦；涩则无血，厥而且寒。阳微则不可下，下之则心下痞鞕。</p>
<!-- /wp:paragraph -->

<!-- wp:paragraph -->
<p>动气在右，不可下，下之则津液内竭，咽燥鼻干，头眩心悸也。</p>
<!-- /wp:paragraph -->

<!-- wp:paragraph -->
<p>动气在左，不可下，下之则腹内拘急，食不下，动气更剧，虽有身热，卧则欲蜷。</p>
<!-- /wp:paragraph -->

<!-- wp:paragraph -->
<p>动气在上，不可下，下之则掌握热烦，身上浮冷，热汗自泄，欲得水自灌。</p>
<!-- /wp:paragraph -->

<!-- wp:paragraph -->
<p>动气在下，不可下，下之则腹胀满，卒起头眩，食则下清谷，心下痞也。</p>
<!-- /wp:paragraph -->

<!-- wp:paragraph -->
<p>咽中闭塞，不可下，下之则上轻下重，水浆不下，卧则欲蜷，身急痛，下利日数十行。</p>
<!-- /wp:paragraph -->

<!-- wp:paragraph -->
<p>诸外实者，不可下，下之则发微热。亡脉厥者，当齐握热。</p>
<!-- /wp:paragraph -->

<!-- wp:paragraph -->
<p>诸虚者，不可下，下之则大渴。求水者易愈，恶水者剧。</p>
<!-- /wp:paragraph -->

<!-- wp:paragraph -->
<p>脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚、虚者不可下也。微则为欬，欬则吐涎，下之则欬止，而利因不休。利不休，则胸中如虫啮，粥入则出，小便不利，两胁拘急，喘息为难，颈背相引，臂则不仁。极寒反汗出，身冷若冰，眼睛不慧，语言不休，而谷气多入，此为除中亦云消中，口虽欲言，舌不得前。</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>脉濡而弱，弱反在关，濡反在巅，浮反在上，数反在下。浮为阳虚，数为无血。浮为虚，数生热。浮为虚，自汗出而恶寒；数为痛，振而寒栗。微弱在关，胸下为急，喘汗而不得呼吸。呼吸之中，痛在于胁，振寒相抟，形如疟状。医反下之，故令脉数发热，狂走见鬼，心下为痞，小便淋漓，少腹甚鞕，小便则尿血也。</p>
<!-- /wp:paragraph -->

<!-- wp:paragraph -->
<p>脉濡而紧，濡则卫气微，紧则荣中寒。阳微卫中风，发热而恶寒，荣紧胃气冷，微呕心内烦。医谓有大热，解肌而发汗，亡阳虚烦躁，心下苦痞坚，表里俱虚竭，卒起而头眩，客热在皮肤，怅怏不得眠。不知胃气冷，紧寒在关元，技巧无所施，汲水灌其身。客热应时罢，栗栗而振寒，重被而覆之，汗出而冒巅。体惕而又振，小便为微难，寒气因水发，清谷不容间。呕变反肠出，颠倒不得安，</p>
<!-- /wp:paragraph -->

<!-- wp:paragraph -->
<p>手足为微逆，身冷而内烦，迟欲从后救，安可复追还。</p>
<!-- /wp:paragraph -->

<!-- wp:paragraph -->
<p>脉浮而大，浮为气实，大为血虚。血虚为无阴，孤阳独下阴部者，小便当赤而难，胞中当虚。今反小便利，而大汗出，法应卫家当微，今反更实，津液四射，荣竭血尽，干烦而不眠，血薄肉消，而成暴一云黑液。医复以毒药攻其胃，此为重虚，客阳去有期，必下如污泥而死。</p>
<!-- /wp:paragraph -->

<!-- wp:paragraph -->
<p>脉浮而紧，浮则为风，紧则为寒，风则伤卫，寒则伤荣，荣卫俱病，骨节烦疼，当发其汗，而不可下也。</p>
<!-- /wp:paragraph -->

<!-- wp:paragraph -->
<p>趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便鞕，气噫而除。何以言之，本以数脉动脾，其数先微，故知脾气不治，大便鞕，气噫而除。今脉反浮，其数改微，邪气独留，心中则饥，邪热不杀谷，潮热发渴，数脉当迟缓，脉因前后度数如法，病者则饥。数脉不时，则生恶疮也。</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>脉数者，久数不止。止则邪结，正气不能复，正气却结于藏，故邪气浮之，与皮毛相得。脉数者，不可下，下之必烦，利不止。</p>
<!-- /wp:paragraph -->

<!-- wp:paragraph -->
<p>少阴病，脉微，不可发汗，亡阳故也。阳已虚，尺中弱涩者，复不可下之。</p>
<!-- /wp:paragraph -->

<!-- wp:paragraph -->
<p>脉浮大，应发汗，医反下之，此为大逆也。</p>
<!-- /wp:paragraph -->

<!-- wp:paragraph -->
<p>脉浮而大，心下反鞕，有热。属脏者，攻之，不令发汗；属腑者，不令溲数。溲数则大便鞕，汗多则热愈，汗少则便难，脉迟尚未可攻。</p>
<!-- /wp:paragraph -->

<!-- wp:paragraph -->
<p>二阳并病，太阳初得病时，而发其汗，汗先出不彻，因转属阳明，续自微汗出，不恶寒。若太阳证不罢者，不可下，下之为逆。</p>
<!-- /wp:paragraph -->

<!-- wp:paragraph -->
<p>结胸证，脉浮大者，不可下，下之即死。</p>
<!-- /wp:paragraph -->

<!-- wp:paragraph -->
<p>太阳与阳明合病，喘而胸满者，不可下。</p>
<!-- /wp:paragraph -->

<!-- wp:paragraph -->
<p>太阳与少阳合病者，心下鞕，颈项强而眩者，不可下。</p>
<!-- /wp:paragraph -->

<!-- wp:paragraph -->
<p>诸四逆厥者，不可下之，虚家亦然。</p>
<!-- /wp:paragraph -->

<!-- wp:paragraph -->
<p>病欲吐者，不可下。</p>
<!-- /wp:paragraph -->

<!-- wp:paragraph -->
<p>太阳病，有外证未解，不可下，下之为逆。</p>
<!-- /wp:paragraph -->

<!-- wp:paragraph -->
<p>病发于阳，而反下之，热入因作结胸；病发于阴，而反下之，因作痞。</p>
<!-- /wp:paragraph -->

<!-- wp:paragraph -->
<p>病脉浮而紧，而复下之，紧反入里，则作痞。</p>
<!-- /wp:paragraph -->

<!-- wp:paragraph -->
<p>夫病阳多者热，下之则鞕。</p>
<!-- /wp:paragraph -->

<!-- wp:paragraph -->
<p>本虚，攻其热必哕。</p>
<!-- /wp:paragraph -->

<!-- wp:paragraph -->
<p>无阳阴强，大便鞕者，下之必清谷腹满。</p>
<!-- /wp:paragraph -->

<!-- wp:paragraph -->
<p>太阴之为病，腹满而吐，食不下，自利益甚，时腹自痛，下之必胸下结鞕。</p>
<!-- /wp:paragraph -->

<!-- wp:paragraph -->
<p>厥阴之为病，消渴，气上撞心，心中疼热，饥而不欲食，食则吐蛔，下之利不止。</p>
<!-- /wp:paragraph -->

<!-- wp:paragraph -->
<p>少阴病，饮食入口则吐，心中温温欲吐，复不能吐。始得之，手足寒，脉弦迟者，此胸中实，不可下也。</p>
<!-- /wp:paragraph -->

<!-- wp:paragraph -->
<p>伤寒五六日，不结胸，腹濡，脉虚，复厥者，不可下。此亡血，下之死。</p>
<!-- /wp:paragraph -->

<!-- wp:paragraph -->
<p>伤寒发热，头痛，微汗出，发汗则不识人；熏之则喘，不得小便，心腹满；下之则短气，小便难，头痛背强；加温针则衄。</p>
<!-- /wp:paragraph -->

<!-- wp:paragraph -->
<p>伤寒，脉阴阳俱紧，恶寒发热，则脉欲厥。厥者，脉初来大，渐渐小，更来渐大，是其候也。如此者，恶寒甚者，翕翕汗出，喉中痛；若热多者，目赤脉多，睛不慧。医复发之，咽中则伤；若复下之，则两目闭。寒多便清谷，热多便脓血；若熏之，则身发黄；若熨之，则咽燥。若小便利者，可救之；若小便难者，为危殆。</p>
<!-- /wp:paragraph -->

<!-- wp:paragraph -->
<p>伤寒发热，口中勃勃气出，头痛目黄，衄不可制，贪水者，必呕，恶水者，厥。若下之，咽中生疮。假令手足温者，必下重，便脓血。头痛目黄者，若下之，则目闭。贪水者，若下之，其脉必厥，其声嘤，咽喉塞；若发汗，则战栗，阴阳俱虚。恶水者，若下之，则里冷，不嗜食，大便完谷出；若发汗，则口中伤，舌上白胎，烦躁。脉数实，不大便六七日，后必便血；若发汗，则小便自利也。</p>
<!-- /wp:paragraph -->

<!-- wp:paragraph -->
<p>得病二三日，脉弱，无太阳柴胡证，烦躁心下痞，至四日，虽能食，以承气汤，少少与微和之，令小安。至六日，与承气汤一升。若不大便六七日，小便少，虽不大便，但头鞕，后必溏，未定成鞕，攻之必溏；须小便利，屎定鞕，乃可攻之。</p>
<!-- /wp:paragraph -->

<!-- wp:paragraph -->
<p>脏结无阳证，不往来寒热，其人反静，舌上胎滑者，不可攻也。</p>
<!-- /wp:paragraph -->

<!-- wp:paragraph -->
<p>伤寒呕多，虽有阳明证，不可攻之。</p>
<!-- /wp:paragraph -->

<!-- wp:paragraph -->
<p>阳明病，潮热，大便微鞕者，可与大承气汤；不鞕者，不可与之。若不大便六七日，恐有燥屎，欲知之法，少与小承气汤，汤入腹中，转失气者，此有燥屎也，乃可攻之。若不转失气者，此但初头鞕，后必溏，不可攻之，攻之必胀满，不能食也，欲饮水者，与水则哕。其后发热者，大便必复鞕而少也，宜小承气汤和之。不转失气者，慎不可攻也。<strong>大承气汤。</strong>方一。</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>大黄四两　厚朴八两，炙　枳实五枚，炙　芒消三合</p>
<!-- /wp:paragraph -->

<!-- wp:paragraph -->
<p>上四味，以水一斗，先煮二味，取五升，下大黄，煮取二升，去滓，下芒消，再煮一二沸，分二服，利则止后服。</p>
<!-- /wp:paragraph -->

<!-- wp:paragraph -->
<p><strong>小承气汤</strong>方</p>
<!-- /wp:paragraph -->

<!-- wp:paragraph -->
<p>大黄四两，酒洗　厚朴二两，炙，去皮　枳实三枚，炙</p>
<!-- /wp:paragraph -->

<!-- wp:paragraph -->
<p>上三味，以水四升，煮取一升二合，去滓，分温再服。</p>
<!-- /wp:paragraph -->

<!-- wp:paragraph -->
<p>伤寒中风，医反下之，其人下利日数十行，谷不化，腹中雷鸣，心下痞鞕而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使鞕也，属<strong>甘草泻心汤。</strong>方二。</p>
<!-- /wp:paragraph -->

<!-- wp:paragraph -->
<p>甘草四两，炙　黄芩三两　干姜三两　大枣十二枚，擘　半夏半升，洗　黄连一两</p>
<!-- /wp:paragraph -->

<!-- wp:paragraph -->
<p>上六味，以水一斗，煮取六升，去滓，再煎，取三升，温服一升，日三服。有人参，见第四卷中。</p>
<!-- /wp:paragraph -->

<!-- wp:paragraph -->
<p>下利脉大者，虚也，以强下之故也。设脉浮革，因尔肠鸣者，属<strong>当归四逆汤。</strong>方三。</p>
<!-- /wp:paragraph -->

<!-- wp:paragraph -->
<p>当归三两　桂枝三两，去皮　细辛三两　甘草二两，炙　通草二两　芍药三两　大枣二十五枚，擘</p>
<!-- /wp:paragraph -->

<!-- wp:paragraph -->
<p>上七味，以水八升，煮取三升，去滓，温服一升半，日三服。</p>
<!-- /wp:paragraph -->

<!-- wp:paragraph -->
<p>阳明病，身合色赤，不可攻之，必发热色黄者，小便不利也。</p>
<!-- /wp:paragraph -->

<!-- wp:paragraph -->
<p>阳明病，心下鞕满者，不可攻之。攻之，利遂不止者，死；利止者，愈。</p>
<!-- /wp:paragraph -->

<!-- wp:paragraph -->
<p>阳明病，自汗出，若发汗，小便自利者，此为津液内竭，虽鞕，不可攻之。须自欲大便，宜<strong>蜜煎</strong>导而通之，若土瓜根，及猪胆汁，皆可为导。方四。</p>
<!-- /wp:paragraph -->

<!-- wp:paragraph -->
<p>食蜜七合</p>
<!-- /wp:paragraph -->

<!-- wp:paragraph -->
<p>右一味，于铜器内，微火煎，当须凝如饴状，搅之，勿令焦著，欲可丸，并手捻作挺，令头锐，大如指，长二寸许。当热时急作，冷则鞕，以内谷道中。以手急抱，欲大便时，乃去之。疑非仲景意，已试甚良。又大猪胆一枚，泻汁，和少许法醋，以灌谷道内。如一食顷，当大便，出宿食恶物，甚效。</p>
<!-- /wp:paragraph -->