---
ID: 3269
post_title: >
  脉经·诊脉动止投数疏数死期年月第六
post_name: '%e8%84%89%e7%bb%8f%c2%b7%e8%af%8a%e8%84%89%e5%8a%a8%e6%ad%a2%e6%8a%95%e6%95%b0%e7%96%8f%e6%95%b0%e6%ad%bb%e6%9c%9f%e5%b9%b4%e6%9c%88%e7%ac%ac%e5%85%ad'
author: Editor
post_date: 2021-07-25 20:13:03
layout: post
link: http://kege.org.cn/3269
published: true
tags: [ ]
categories:
  - 脉经
---
新刊王氏脉经卷第四

朝散大夫守光禄卿直秘阁判登闻检院

上护军臣林亿等类次

诊脉动止投数疏数死期年月第六

&nbsp;

脉一动一止，二日死。<span class="emphasis_small">一经云：一日死。</span>二动一止，三日死。三动一止，四日死，或五日死。四动一止，六日死。五动一止，五日死，或七日死。六动一止，八日死。七动一止，九日死。八动一止，十日死。九动一止，九日死，又云十一日死。<span class="emphasis_small">一经云：十三日死，若立春死。</span>十动一止，立夏死。<span class="emphasis_small">一经云：立春死。</span>十一动一止，夏至死。<span class="emphasis_small">一经云：立夏死。一经云：立秋死。</span>十二、十三动一止，立秋死。<span class="emphasis_small">一经云：立冬死。</span>十四、十五动一止，立冬死。<span class="emphasis_small">一经云：立夏死。</span>二十动一止，一岁死，若立秋死。二十一动一止，二岁死。二十五动一止，立冬死。<span class="emphasis_small">一经云：一岁死，或二岁死。</span>三十动一止，二岁若三岁死。三十五动一止，三岁死。四十动一止，四岁死。五十动一止，五岁死。不满五十动一止，五岁死。
<p class="content">脉来五十投而不止者，五脏皆受气，即无病。<span class="emphasis_small">《千金方》云：五行气毕，阴阳数同，荣卫出入，经脉通流，昼夜百刻，五德相生。</span></p>
<p class="content">脉来四十投而一止者，一脏无气，却后四岁，春草生而死。</p>
<p class="content">脉来三十投而一止者，二脏无气，却后三岁，麦熟而死。</p>
<p class="content">脉来二十投而一止者，三脏无气，却后二岁，桑椹赤而死。</p>
<p class="content">脉来十投而一止者，四脏无气，岁中死。得节不动，出清明日死，远不出谷雨死矣。</p>
<p class="content">脉来五动而一止者，五脏无气，却后五日而死。</p>
<p class="content">脉一来而久住者，宿病在心，主中治。</p>
<p class="content">脉二来而久住者，病在肝，枝中治。</p>
<p class="content">脉三来而久住者，病在脾，下中治。</p>
<p class="content">脉四来而久住者，病在肾，间中治。</p>
<p class="content">脉五来而久住者，病在肺，枝中治。</p>
<p class="content">五脉病，虚羸人得此者，死。所以然者，药不得而治，针不得而及。盛人可治，气全故也。</p>