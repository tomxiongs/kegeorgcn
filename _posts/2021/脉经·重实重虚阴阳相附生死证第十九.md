---
ID: 3307
post_title: >
  脉经·重实重虚阴阳相附生死证第十九
post_name: '%e8%84%89%e7%bb%8f%c2%b7%e9%87%8d%e5%ae%9e%e9%87%8d%e8%99%9a%e9%98%b4%e9%98%b3%e7%9b%b8%e9%99%84%e7%94%9f%e6%ad%bb%e8%af%81%e7%ac%ac%e5%8d%81%e4%b9%9d'
author: Editor
post_date: 2021-07-26 14:30:06
layout: post
link: http://kege.org.cn/3307
published: true
tags: [ ]
categories:
  - 脉经
---
新刊王氏脉经卷第七

朝散大夫守光禄卿直秘阁判登闻检院

上护军臣林亿等类次

重实重虚阴阳相附生死证第十九

&nbsp;

问曰：何谓虚实？对曰：邪气盛则实，精气夺则虚。重实者，言大热，病气热，脉满，是谓重实。
<p class="content">问曰：经络俱实，何如？对曰：经络皆实，是寸脉急而尺缓也，皆当俱治。故曰滑则顺，涩则逆。夫虚实者，皆从其物类始，五脏骨肉滑利，可以长久。寒气暴上，脉满实。实而滑，顺则生，实而涩，逆则死。形尽满，脉急大坚，尺满而不应，顺则生，逆则死。所谓顺者，手足温。所谓逆者，手足寒也。</p>
<p class="content">问曰：何谓重虚？对曰：脉虚、气虚、尺虚，是谓重虚也。所谓气虚者，言无常也；尺虚者，行步匡然也；脉虚者，不象阴也。如此者，滑则生，涩则死。气虚者，肺虚也；气逆者，足寒也。非其时则生，当其时则死，余脏皆如此也。</p>
<p class="content">脉实满，手足寒，头热者，春秋则生，冬夏则死。脉浮而涩，涩而身有热者，死。络气不足，经气有余，脉热而尺寒，秋冬为逆，春夏为顺。经虚络满者，尺热满而寒涩，春夏死，秋冬生。络满经虚，灸阴刺阳；经满络虚，刺阴灸阳。</p>
<p class="content">问曰：秋冬无极阴，春夏无极阳，何谓也？对曰：无极阳者，春夏无数虚阳明，阳明虚则狂。无极阴者，秋冬无数虚太阴，太阴虚则死。<span class="emphasis_small">上重实重虚部。</span></p>
<p class="content">热病，所谓阳附阴者，腰以下至足热，腰以上寒，阴气下争，还心腹满者，死。所谓阴附阳者，腰以上至头热，腰以下寒，阳气上争，还得汗者，生。<span class="emphasis_small">上阴阳相附部。</span></p>