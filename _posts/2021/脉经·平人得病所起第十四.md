---
ID: 3253
post_title: 脉经·平人得病所起第十四
post_name: '%e8%84%89%e7%bb%8f%c2%b7%e5%b9%b3%e4%ba%ba%e5%be%97%e7%97%85%e6%89%80%e8%b5%b7%e7%ac%ac%e5%8d%81%e5%9b%9b'
author: Editor
post_date: 2021-07-25 18:45:32
layout: post
link: http://kege.org.cn/3253
published: true
tags: [ ]
categories:
  - 脉经
---
新刊王氏脉经卷第一

朝散大夫守光禄卿直秘阁判登闻检院

上护军臣林亿等类次

平人得病所起第十四

&nbsp;
<p class="content">何以知春得病？无肝脉也。无心脉，夏得病；无肺脉，秋得病；无肾脉，冬得病；无脾脉，四季之月得病。</p>
<p class="content">假令肝病者，西行，若食鸡肉得之，当以秋时发，得病以庚辛日也。家有腥死，女子见之，以明要为灾。不者，若感金银物得之。</p>
<p class="content">假令脾病，东行，若食雉兔肉及诸木果实得之。不者，当以春时发，得病以甲乙日也。</p>
<p class="content">假令心病，北行，若食豚、鱼得之。不者，当以冬时发，得病以壬癸日也。</p>
<p class="content">假令肺病，南行，若食马肉及獐鹿肉得之。不者，当以夏时发，得病以丙丁日也。</p>
<p class="content">假令肾病，中央，若食牛肉及诸土中物得之。不者，当以长夏时发，得病以戊己日也。</p>
<p class="content">假令得王脉，当于县官家得之。</p>
<p class="content">假令得相脉，当于嫁娶家得之，或相庆贺家得之。</p>
<p class="content">假令得胎脉，当于产乳家得之。</p>
<p class="content">假令得囚脉，当于囚徒家得之。</p>
<p class="content">假令得休脉，其人素有宿病，不治自愈。</p>
<p class="content">假令得死脉，当于死丧家感伤得之。</p>
<p class="content">何以知人露卧得病？阳中有阴也。</p>
<p class="content">何以知人夏月得病？诸阳入阴也。</p>
<p class="content">何以知人食饮中毒？浮之无阳，微细之不可知也，但有阴脉，来疾去疾，此相为水气之毒也。脉迟者，食干物得之。</p>