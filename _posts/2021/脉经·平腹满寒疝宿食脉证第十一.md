---
ID: 3324
post_title: >
  脉经·平腹满寒疝宿食脉证第十一
post_name: '%e8%84%89%e7%bb%8f%c2%b7%e5%b9%b3%e8%85%b9%e6%bb%a1%e5%af%92%e7%96%9d%e5%ae%bf%e9%a3%9f%e8%84%89%e8%af%81%e7%ac%ac%e5%8d%81%e4%b8%80'
author: Editor
post_date: 2021-07-26 14:44:32
layout: post
link: http://kege.org.cn/3324
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平腹满寒疝宿食脉证第十一

&nbsp;
<p class="content">趺阳脉微弦，法当腹满，不满者必下部闭塞，大便难，两胠<span class="emphasis_small">一云脚</span>疼痛，此虚寒从下上也。当以温药服之。</p>
<p class="content">病者腹满，按之不痛为虚，痛者为实，可下之。舌黄未下者，下之黄自去。腹满时减，减复如故，此为寒，当与温药。</p>
<p class="content">趺阳脉紧而浮，紧则为痛，浮则为虚，虚则肠鸣，紧则坚满。</p>
<p class="content">双脉弦而迟者，必心下坚。脉大而紧者，阳中有阴也，可下之。</p>
<p class="content">病腹中满痛为实，当下之。</p>
<p class="content">腹满不减，减不足言，当下之。</p>
<p class="content">病腹满，发热数十日，脉浮而数，饮食如故，厚朴三物汤主之。</p>
<p class="content">腹满痛，厚朴七物汤主之。</p>
<p class="content">寸口脉迟而缓，迟则为寒，缓即为气，气寒相搏，转绞而痛。</p>
<p class="content">寸口脉迟而涩，迟为寒，涩为无血。夫中寒家喜欠，其人清涕出，发热色和者，善嚏。</p>
<p class="content">中寒，其人下利，以里虚也，欲嚏不能，此人肚中寒<span class="emphasis_small">一作痛。</span></p>
<p class="content">夫瘦人绕脐痛，必有风冷，谷气不行，而反下之，其气必冲。不冲者，心下则痞。</p>
<p class="content">寸口脉弦者，则胁下拘急而痛，其人啬啬恶寒也。</p>
<p class="content">寸口脉浮而滑，头中痛。趺阳脉缓而迟，缓则为寒，迟则为虚，虚寒相搏，则欲食温。假令食冷，则咽痛。</p>
<p class="content">寸口脉微，尺中紧而涩，紧则为寒，微则为虚，涩则血不足，故知发汗而复下之也。紧在中央，知寒尚在，此本寒气，何为发汗复下之耶？</p>
<p class="content">夫脉浮而紧乃弦，状如弓弦，按之不移。脉数弦者，当下其寒。胁下偏痛，其脉紧弦，此寒也。以温药下之，宜大黄附子汤。</p>
<p class="content">寸口脉弦而紧，弦则卫气不行，卫气不行则恶寒；紧则不欲食。弦紧相搏，此为寒疝。</p>
<p class="content">趺阳脉浮而迟，浮则为风虚，迟则为寒疝，寒疝绕脐痛。若发则白汗出，手足厥寒，其脉沉弦者，大乌头汤主之。</p>
<p class="content">问曰：人病有宿食，何以别之？师曰：寸口脉浮大，按之反涩，尺中亦微而涩，故知有宿食。</p>
<p class="content">寸口脉紧如转索，左右无常者，有宿食。</p>
<p class="content">寸口脉紧，即头痛风寒，或腹中有宿食不化。</p>
<p class="content">脉滑而数者，实也。有宿食，当下之。</p>
<p class="content">下利，不欲食者，有宿食，当下之。</p>
<p class="content">大下后六七日不大便，烦不解，腹满痛，此有燥屎也。所以然者，本有宿食故也。</p>
<p class="content">宿食在上管，当吐之。</p>