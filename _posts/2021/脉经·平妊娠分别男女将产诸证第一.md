---
ID: 3330
post_title: >
  脉经·平妊娠分别男女将产诸证第一
post_name: '%e8%84%89%e7%bb%8f%c2%b7%e5%b9%b3%e5%a6%8a%e5%a8%a0%e5%88%86%e5%88%ab%e7%94%b7%e5%a5%b3%e5%b0%86%e4%ba%a7%e8%af%b8%e8%af%81%e7%ac%ac%e4%b8%80'
author: Editor
post_date: 2021-07-26 14:50:30
layout: post
link: http://kege.org.cn/3330
published: true
tags: [ ]
categories:
  - 脉经
---
新刊王氏脉经卷第九

朝散大夫守光禄卿直秘阁判登闻检院

上护军臣林亿等类次

<strong>平妊娠分别男女将产诸证第一</strong>

脉平而虚者，乳子法也。经云：阴搏阳别，谓之有子。此是血气和调，阳施阴化也。诊其手少阴脉动甚者，妊子也。少阴，心脉也，心主血脉。又肾名胞门子户，尺中肾脉也。尺中之脉，按之不绝，法妊娠也。三部脉沉浮正等，按之无绝者，有娠也。妊娠初时，寸微小，呼吸五至。三月而尺数也。脉滑疾，重以手按之散者，胎已三月也。脉重手按之不散，但疾不滑者，五月也。

妇人妊娠四月，欲知男女法：左疾为男，右疾为女，俱疾为生二子。

又法：得太阴脉为男，得太阳脉为女。太阴脉沉，太阳脉浮。

又法：左手沉实为男，右手浮大为女。左右手俱沉实，猥生二男；左右手俱浮大，猥生二女。

又法：尺脉左偏大为男，右偏大为女，左右俱大产二子。大者如实状。

又法：左右尺俱浮，为产二男，不尔则女作男生。左右尺俱沉，为产二女，不尔则男作女生也。

又法：遣妊娠人面南行，还复呼之，左回首者是男，右回首者是女也。

又法：看上圊时，夫从后急呼之，左回首是男，右回首是女也。

又法：妇人妊娠，其夫左乳房有核是男，右乳房有核是女也。
<p class="content">妇人怀娠离经，其脉浮，设腹痛引腰脊，为今欲生也。但离经者，不病也。</p>
<p class="content">又法：妇人欲生，其脉离经，夜半觉，日中则生也。</p>