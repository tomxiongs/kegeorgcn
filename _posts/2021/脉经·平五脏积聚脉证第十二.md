---
ID: 3325
post_title: 脉经·平五脏积聚脉证第十二
post_name: '%e8%84%89%e7%bb%8f%c2%b7%e5%b9%b3%e4%ba%94%e8%84%8f%e7%a7%af%e8%81%9a%e8%84%89%e8%af%81%e7%ac%ac%e5%8d%81%e4%ba%8c'
author: Editor
post_date: 2021-07-26 14:45:19
layout: post
link: http://kege.org.cn/3325
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平五脏积聚脉证第十二

&nbsp;
<p class="content">问曰：病有积、有聚、有䅽气䅽<span class="emphasis_small">一作谷，下同，</span>何谓也？师曰：积者，脏病也，终不移；聚者，腑病也，发作有时，展转痛移，为可治；䅽气者，胁下痛，按之则愈，愈复发为䅽气。夫病已愈，不得复发，今病复发，即为䅽气也。</p>
<p class="content">诸积大法，脉来细而附骨者，乃积也<span class="emphasis_small">细，一作结。</span>寸口，积在胸中。微出寸口，积在喉中。关上，积在脐傍。上关上，积在心下。微下关，积在少腹。尺，积在气街。脉出在左，积在左；脉出在右，积在右；脉两出，积在中央。各以其部处之。</p>
<p class="content">诊得肺积，脉浮而毛，按之辟易，胁下气逆，背相引痛，少气，善忘，目瞑，皮肤寒，秋差夏剧，主皮中时痛，如虱缘之状，甚者如针刺，时痒，其色白。</p>
<p class="content">诊得心积，脉沉而芤，上下无常处，病胸满，悸，腹中热，面赤，嗌干，心烦，掌中热，甚即唾血，主身瘈疭，主血厥，夏差冬剧，其色赤。</p>
<p class="content">诊得脾积，脉浮大而长，饥则减，饱则见，䐜起与谷争减，心下累累如桃李，起见于外，腹满呕泄，肠鸣，四肢重，足胫肿，厥不能卧，是主肌肉损，其色黄。</p>
<p class="content">诊得肝积，脉弦而细，两胁下痛，邪走心下，足肿寒，胁痛引少腹，男子积疝，女子瘕淋，身无膏泽，喜转筋，爪甲枯黑，春差秋剧，其色青。</p>
<p class="content">诊得肾积，脉沉而急，苦脊与腰相引痛，饥则见，饱则减，少腹里急，口干，咽肿伤烂，目䀮䀮，骨中寒，主髓厥，善忘，其色黑。</p>
<p class="content">寸口脉沉而横者，胁下及腹中有横积痛，其脉弦，腹中急痛，腰背痛相引，腹中有寒，疝瘕。脉弦紧而微细者，癥也。夫寒痹、癥瘕、积聚之脉，皆弦紧。若在心下，即寸弦紧；在胃管，即关弦紧；在脐下，即尺弦紧。<span class="emphasis_small">一曰：关脉弦长，有积在脐左右上下也。</span></p>
<p class="content">又脉癥法，左手脉横，癥在左；右手脉横，癥在右；脉头大者在上，头小者在下。</p>
<p class="content">又法：横脉见左积在右，见右积在左。偏得洪实而滑，亦为积。弦紧亦为积，为寒痹，为疝痛。内有积不见脉，难治。见一脉<span class="emphasis_small">一作胁</span>相应，为易治。诸不相应，为不治。</p>
<p class="content">左手脉大，右手脉小，上病在左胁，下病在左足。</p>
<p class="content">右手脉大，左手脉小，上病在右胁，下病在右足。</p>
<p class="content">脉弦而伏者，腹中有癥，不可转也。必死不治。</p>
<p class="content">脉来细而沉，时直者，身有痈肿，若腹中有伏梁。</p>
<p class="content">脉来小沉而实者，胃中有积聚，不下食，食即吐。</p>