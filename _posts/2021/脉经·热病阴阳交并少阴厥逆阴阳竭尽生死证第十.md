---
ID: 3306
post_title: >
  脉经·热病阴阳交并少阴厥逆阴阳竭尽生死证第十八
post_name: '%e8%84%89%e7%bb%8f%c2%b7%e7%83%ad%e7%97%85%e9%98%b4%e9%98%b3%e4%ba%a4%e5%b9%b6%e5%b0%91%e9%98%b4%e5%8e%a5%e9%80%86%e9%98%b4%e9%98%b3%e7%ab%ad%e5%b0%bd%e7%94%9f%e6%ad%bb%e8%af%81%e7%ac%ac%e5%8d%81'
author: Editor
post_date: 2021-07-26 14:29:14
layout: post
link: http://kege.org.cn/3306
published: true
tags: [ ]
categories:
  - 脉经
---
新刊王氏脉经卷第七

朝散大夫守光禄卿直秘阁判登闻检院

上护军臣林亿等类次

热病阴阳交并少阴厥逆阴阳竭尽生死证第十八

&nbsp;
<p class="content">问曰：温病，汗出辄复热，而脉躁疾，不为汗衰，狂言，不能食，病名为何？对曰：名曰阴阳交。交者，死。人所以汗出者，生于谷，谷生于精。今邪气交争于骨肉而得汗者，是邪却而精胜。精胜则当能食而不复热。热者，邪气也。汗者，精气也。今汗出而辄复热者，邪胜也。不能食者，精无俾也。汗而热留者，寿可立而倾也。</p>
<p class="content">夫汗出而脉尚躁盛者，死。此今脉不与汗相应，此不胜其病也。狂言者，是失志，失志者，死。有三死，不见一生，虽愈必死。</p>
<p class="content">热病，已得汗，而脉尚躁盛，此阳脉之极也，死。其得汗而脉静者，生也。</p>
<p class="content">热病，脉尚躁盛，而不得汗者，此阳脉之极也，死。脉躁盛得汗者，生也。</p>
<p class="content">热病，已得汗，而脉尚躁，喘且复热，勿肤刺，喘甚者，死。</p>
<p class="content">热病，阴阳交者，死。</p>
<p class="content">热病，烦已而汗，脉当静。</p>
<p class="content">太阳病，脉反躁盛者，是阴阳交，死。复得汗，脉静者，生。</p>
<p class="content">热病，阴阳交者，热烦身躁，太阴寸口脉两冲尚躁盛，是阴阳交，死。得汗脉静者，生。</p>
<p class="content">热病，阳进阴退，头独汗出，死。阴进阳退，腰以下至足汗出，亦死。阴阳俱进，汗出已，热如故，亦死。阴阳俱退，汗出已，寒栗不止，鼻口气冷，亦死。<span class="emphasis_small">上热病，阴阳交部。</span></p>
<p class="content">热病，所谓并阴者，热病已得汗，因得泄，是谓并阴，故治<span class="emphasis_small">治，一作活。</span></p>
<p class="content">热病，所谓并阳者，热病已得汗，脉尚躁盛，大热，汗之，虽不汗出，若衄，是谓并阳，故治。<span class="emphasis_small">上热病并阴阳部。</span></p>
<p class="content">少阴病，恶寒，蜷而利，手足逆者，不治。</p>
<p class="content">少阴病，下利止而眩，时时自冒者，死。</p>
<p class="content">少阴病，其人吐利，躁逆者，死。</p>
<p class="content">少阴病，四逆，恶寒而蜷，其脉不至，其人不烦而躁者，死。</p>
<p class="content">少阴病六七日，其人息高者，死。</p>
<p class="content">少阴病，脉微细沉，但欲卧，汗出不烦，自欲吐。五六日自利，复烦躁，不得卧寐者，死。</p>
<p class="content">少阴病，下利，若利止，恶寒而蜷，手足温者，可治。</p>
<p class="content">少阴病，恶寒而蜷，时时自烦，欲去其衣被者，可治。</p>
<p class="content">少阴病，下利止，厥逆无脉，干烦<span class="emphasis_small">一本作干呕。</span>服汤药，其脉暴出者，死。微细者，生。<span class="emphasis_small">上少阴部。</span></p>
<p class="content">伤寒六七日，其脉微，手足厥，烦躁，灸其厥阴。厥不还者，死。</p>
<p class="content">伤寒，下利，厥逆，躁不能卧者，死。</p>
<p class="content">伤寒，发热，下利至厥不止者，死。</p>
<p class="content">伤寒，厥逆，六七日不利，便发热而利者，生。其人汗出，利不止者，死。但有阴无阳故也。</p>
<p class="content">伤寒五六日，不结胸，腹濡，脉虚，复厥者，不可下。下之，亡血，死。</p>
<p class="content">伤寒，发热而厥，七日，下利者，为难治。<span class="emphasis_small">上厥逆部。</span></p>
<p class="content">热病，不知所痛，不能自收，口干，阳热甚，阴颇有寒者，热在髓，死不治。</p>
<p class="content">热病在肾，令人渴，口干，舌焦黄赤，昼夜欲饮不止，腹大而胀，尚不厌饮，目无精光，死不治。</p>
<p class="content">脾伤，即中风，阴阳气别离，阴不从阳，故以三分，候其死生。</p>
<p class="content">伤寒，欬逆上气，其脉散者，死。谓其人形损故也。</p>
<p class="content">伤寒，下利，日十余行，其人脉反实者，死。</p>
<p class="content">病者胁下素有痞，而不在脐傍，痛引少腹，入阴侠阴筋，此为脏结，死。</p>
<p class="content">夫实则谵语，虚则郑声。郑声者，重语是也。直视、谵语、喘满者，死。若下利者，亦死。</p>
<p class="content">结胸证悉具而躁者，死。</p>
<p class="content">吐舌下卷者，死。唾如胶者，难解。舌头四边，徐有津液，此为欲解。病者至经，上唇有色，脉自和，为欲解。色急者，未解。<span class="emphasis_small">上阴阳竭尽部。</span></p>