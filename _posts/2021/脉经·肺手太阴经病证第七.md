---
ID: 3283
post_title: 脉经·肺手太阴经病证第七
post_name: '%e8%84%89%e7%bb%8f%c2%b7%e8%82%ba%e6%89%8b%e5%a4%aa%e9%98%b4%e7%bb%8f%e7%97%85%e8%af%81%e7%ac%ac%e4%b8%83'
author: Editor
post_date: 2021-07-25 20:28:10
layout: post
link: http://kege.org.cn/3283
published: true
tags: [ ]
categories:
  - 脉经
---
新刊王氏脉经卷第六

朝散大夫守光禄卿直秘阁判登闻检院

上护军臣林亿等类次

肺手太阴经病证第七

&nbsp;
<p class="content">肺气虚，则鼻息利，少气；实，则喘喝，胸凭仰息。肺气虚，则梦见白物，见人斩血藉藉，得其时，则梦见兵战；肺气盛，则梦恐惧，哭泣。厥气客于肺，则梦飞扬，见金铁之器奇物。</p>
<p class="content">病在肺，下晡慧，日中甚，夜半静。</p>
<p class="content">病先发于肺，喘欬；三日之肝，胁痛支满；一日之脾，闭塞不通，身痛体重；五日之胃，腹胀；十日不已，死。冬日入，夏日出。</p>
<p class="content">肺脉搏坚而长，当病唾血。其濡而散者，当病漏汗<span class="emphasis_small">漏，一作灌。</span>至今不复散发。</p>
<p class="content">肺脉沉之而数，浮之而喘，苦洗洗寒热，腹满，肠中热，小便赤，肩背痛，从腰已上汗出。得之房内，汗出当风。</p>
<p class="content">白，脉之至也，喘而浮大，上虚下实，惊，有积气在胸中，喘而虚，名曰肺痹，寒热，得之因醉而使内也。</p>
<p class="content">肺中风者，口燥而喘，身运而重，冒而肿胀。</p>
<p class="content">肺中寒者，其人吐浊涕。</p>
<p class="content">形寒寒饮则伤肺，以其两寒相感，中外皆伤，故气逆而上行。肺伤者，其人劳倦则欬唾血。其脉细紧浮数，皆吐血，此为躁扰嗔怒得之，肺伤气拥所致。</p>
<p class="content">肺胀者，虚而满，喘，咳逆倚息，目如脱状，其脉浮。肺水者，其人身体重，而小便难，时时大便鸭溏。肝乘肺，必作虚满。脉软而弱，弱反在关，软反在巅。浮反在上，弱反在下。浮则为阳，弱则血不足，必弱为虚。浮弱自别，浮则自出，弱则为入。浮则为出不入，此为有表无里；弱则为入不出，此为无表有里。阳出极汗，齐腰而还，此为无表有里，故名曰厥阳。在当汗出不汗出。趺阳脉浮缓，少阳微紧，微为血虚，紧为微寒，此为鼠乳，其病属肺。</p>
<p class="content">肺之积，名曰息贲，在右胁下，覆大如杯。久久不愈，病洒洒寒热，气逆喘欬，发肺痈。以春甲乙日得之，何也？心病传肺，肺当传肝，肝适以春王，王者不受邪，肺复欲还心，心不肯受，因留结为积，故知息贲以春得之。</p>
<p class="content">肺病，其色白，身体但寒无热，时时咳，其脉微迟，为可治。宜服五味子大补肺汤、泻肺散。春当刺少商，夏刺鱼际，皆泻之；季夏刺太渊，秋刺经渠，冬刺尺泽，皆补之。又当灸膻中百壮，背第三椎二十五壮。肺病者，必喘欬，逆气，肩息，背痛，汗出，尻、阴、股、膝挛，髀、腨、胻、足皆痛。虚则少气，不能报息，耳聋，嗌干。取其经手太阴，足太阳之外、厥阴内、少阴血者。邪在肺，则皮肤痛，发寒热，上气，气喘，汗出，欬动肩背。取之膺中、外输，背第三椎之傍，以手痛按之快然，乃刺之，取之缺盆中以越之。</p>
<p class="content">手太阴之脉，起于中焦，下络大肠，还循胃口，上膈，属肺，从肺系横出腋下，下循臑内，行少阴心主之前，下肘中，后循臂内上骨下廉，入寸口，上鱼，循鱼际，出大指之端。其支者，从腕后直次指内廉，出其端。是动则病肺胀满，膨膨而喘欬，缺盆中痛，甚则交两手而瞀，是为臂厥。是主肺所生病者，欬，上气喘喝，烦心，胸满，臑臂内前廉痛，掌中热。气盛有余，则肩背痛风，汗出，小便数而欠；气虚，则肩背痛，寒，少气不足以息，溺色变，卒遗失无度。盛者，则寸口大三倍于人迎；虚者，则寸口反小于人迎也。</p>
<p class="content">手太阴之别，名曰列缺。起于腋下<span class="emphasis_small">一云腕上</span>分间，别走阳明。其别者，并太阴之经，直入掌中，散入于鱼际。其实则手兑掌热，虚则欠欬，小便遗数。取之去腕一寸半。肺病，身当有热，欬嗽，短气，唾出脓血。其脉当短涩，今反浮大，其色当白，而反赤者，此是火之克金，为大逆，十死不治。</p>