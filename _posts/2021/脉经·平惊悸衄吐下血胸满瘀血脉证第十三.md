---
ID: 3326
post_title: >
  脉经·平惊悸衄吐下血胸满瘀血脉证第十三
post_name: '%e8%84%89%e7%bb%8f%c2%b7%e5%b9%b3%e6%83%8a%e6%82%b8%e8%a1%84%e5%90%90%e4%b8%8b%e8%a1%80%e8%83%b8%e6%bb%a1%e7%98%80%e8%a1%80%e8%84%89%e8%af%81%e7%ac%ac%e5%8d%81%e4%b8%89'
author: Editor
post_date: 2021-07-26 14:46:24
layout: post
link: http://kege.org.cn/3326
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平惊悸衄吐下血胸满瘀血脉证第十三

&nbsp;
<p class="content">寸口脉动而弱，动则为惊，弱则为悸。</p>
<p class="content">趺阳脉微而浮，浮则胃气虚，微则不能食，此恐惧之脉，忧迫所作也。惊生病者，其脉止而复来，其人目睛不转，不能呼气。</p>
<p class="content">寸口脉紧，趺阳脉浮，胃气则虚。</p>
<p class="content">寸口脉紧，寒之实也。寒在上焦，胸中必满而噫。胃气虚者，趺阳脉浮，少阳脉紧，心下必悸。何以言之？寒水相搏，二气相争，是以悸。</p>
<p class="content">脉得诸涩濡弱，为亡血。</p>
<p class="content">寸口脉弦而大，弦则为减，大则为芤。减则为寒，芤则为虚。寒虚相搏，此名为革。妇人则半产漏下，男子则亡血。</p>
<p class="content">亡血家，不可攻其表，汗出则寒栗而振。</p>
<p class="content">问曰：病衄连日不止，其脉何类？师曰：脉来轻轻在肌肉，尺中自溢<span class="emphasis_small">一云尺脉浮，</span>目睛晕黄，衄必未止；晕黄去，目睛慧了，知衄今止。</p>
<p class="content">师曰：从春至夏发衄者，太阳；从秋至冬发衄者，阳明。</p>
<p class="content">寸口脉微弱，尺脉涩。弱则发热，涩为无血，其人必厥，微呕。夫厥，当眩不眩，而反头痛，痛为实，下虚上实必衄也。</p>
<p class="content">太阳脉大而浮，必衄、吐血。</p>
<p class="content">病人面无血色，无寒热，脉沉弦者，衄也。</p>
<p class="content">衄家，不可发其汗，汗出必额上促急而紧，直视而不能眴，不得眠。</p>
<p class="content">脉浮弱，手按之绝者，下血。烦欬者，必吐血。</p>
<p class="content">寸口脉微而弱，气血俱虚，男子则吐血，女子则下血。呕吐、汗出者，为可。</p>
<p class="content">趺阳脉微而弱，春以胃气为本，吐利者为可，不者，此为有水气，其腹必满，小便则难。</p>
<p class="content">病人身热，脉小绝者，吐血；若下血，妇人亡经，此为寒；脉迟者，胸上有寒，噫气喜唾。</p>
<p class="content">脉有阴阳、趺阳、少阴脉皆微，其人不吐下，必亡血。</p>
<p class="content">脉沉为在里，荣卫内结，胸满，必吐血。</p>
<p class="content">男子盛大，其脉阴阳微，趺阳亦微，独少阴浮大，必便血而失精。设言淋者，当小便不利。</p>
<p class="content">趺阳脉弦，必肠痔下血。</p>
<p class="content">病人胸满，唇痿，舌青，口燥，其人但欲漱水，不欲咽，无寒热，脉微大来迟，腹不满，其人言我满，为有瘀血。当汗出不出，内结亦为瘀血。病者如热状，烦满，口干燥而渴，其脉反无热，此为阴伏，是瘀血也，当下之。</p>
<p class="content">下血，先见血，后见便，此近血也；先见便，后见血，此远血也。</p>