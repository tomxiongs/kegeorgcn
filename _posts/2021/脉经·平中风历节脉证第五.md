---
ID: 3318
post_title: 脉经·平中风历节脉证第五
post_name: '%e8%84%89%e7%bb%8f%c2%b7%e5%b9%b3%e4%b8%ad%e9%a3%8e%e5%8e%86%e8%8a%82%e8%84%89%e8%af%81%e7%ac%ac%e4%ba%94'
author: Editor
post_date: 2021-07-26 14:40:13
layout: post
link: http://kege.org.cn/3318
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平中风历节脉证第五

&nbsp;
<p class="content">夫风之为病，当半身不遂，或但臂不遂者，此为痹。脉微而数，中风使然。</p>
<p class="content">头痛脉滑者，中风，风脉虚弱也。</p>
<p class="content">寸口脉浮而紧，紧则为寒，浮则为虚，虚寒相搏，邪在皮肤。浮者血虚，络脉空虚，贼邪不泻，或左或右，邪气反缓，正气则急，正气引邪，㖞僻不遂。邪在于络，肌肤不仁。邪在于经，则重不胜。邪入于腑，则不识人。邪入于脏，舌即难言，口吐于涎。</p>
<p class="content">寸口脉迟而缓，迟则为寒，缓则为虚。荣缓则为亡血，卫迟则为中风。邪气中经，则身痒而瘾疹。心气不足，邪气入中，则胸满而短气。</p>
<p class="content">趺阳脉浮而滑，滑则谷气实，浮则汗自出。</p>
<p class="content">少阴脉浮而弱，弱则血不足，浮则为风，风血相搏，则疼痛如掣。</p>
<p class="content">盛人脉涩小，短气，自汗出，历节疼，不可屈伸，此皆饮酒汗出当风所致也。</p>
<p class="content">寸口脉沉而弱，沉则主骨，弱则主筋；沉则为肾，弱则为肝。汗出入水中，如水伤心，历节黄汗出，故曰历节也。</p>
<p class="content">味酸则伤筋，筋伤则缓，名曰泄。咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。病历节，疼痛不可屈伸，乌头汤主之。</p>
<p class="content">诸肢节疼痛，身体尪羸，脚肿如脱，头眩短气，温温欲吐，桂枝芍药知母汤主之。</p>