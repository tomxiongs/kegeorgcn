---
ID: 3264
post_title: 脉经·辨三部九候脉证第一
post_name: '%e8%84%89%e7%bb%8f%c2%b7%e8%be%a8%e4%b8%89%e9%83%a8%e4%b9%9d%e5%80%99%e8%84%89%e8%af%81%e7%ac%ac%e4%b8%80'
author: Editor
post_date: 2021-07-25 20:08:43
layout: post
link: http://kege.org.cn/3264
published: true
tags: [ ]
categories:
  - 脉经
---
<pre>新刊王氏脉经卷第四
朝散大夫守光禄卿直秘阁判登闻检院
上护军臣林亿等类次</pre>
辨三部九候脉证第一
<p class="content">经言：所谓三部者，寸、关、尺也；九候者，每部中有天、地、人也。上部主候从胸以上至头，中部主候从膈以下至气街，下部主候从气街以下至足。浮、沉、牢、结、迟、疾、滑、涩，各自异名，分理察之，勿怠观变，所以别三部九候，知病之所起。审而明之，针灸亦然也。故先候脉寸中<span class="emphasis_small">寸中，一作寸中于九。</span>浮在皮肤，沉细在里。昭昭天道，可得长久。</p>
<p class="content">上部之候，牢、结、沉、滑，有积气在膀胱。微细而弱，卧引里急，头痛，欬嗽，逆气上下。心膈上有热者，口干渴燥。病从寸口，邪入上者，名曰解。脉来至，状如琴弦，苦少腹痛，女子经月不利，孔窍生疮；男子病痔，左右胁下有疮。</p>
<p class="content">上部不通者，苦少腹痛，肠鸣。寸口中虚弱者，伤气，气不足。大如桃李实，苦痹也。寸口直上者，逆虚也。如浮虚者，泄利也。</p>
<p class="content">中部脉结者，腹中积聚。若在膀胱、两胁下，有热。脉浮而大，风从胃管入，水胀，干呕，心下澹澹，如有桃李核。胃中有寒，时苦烦、痛、不食，食即心痛，胃胀支满，膈上积。胁下有热，时寒热淋露。脉横出上者，胁气在膀胱，病即著。右横关入寸口中者，膈中不通，喉中咽难。刺关元，入少阴。</p>
<p class="content">下部脉者，其脉来至浮大者，脾也。与风集合，时上头痛，引腰背，小滑者，厥也，足下热，</p>
<p class="content">烦满，逆上抢心，上至喉中，状如恶肉，脾伤也。病少腹下，在膝、诸骨节间，寒清不可屈伸；脉急如弦者，筋急，足挛结者，四肢重。从尺邪入阳明者，寒热也。大风邪入少阴，女子漏白下赤，男子溺血，阴萎不起，引少腹痛。</p>
<p class="content">人有三百六十脉，法三百六十日。三部者，寸、关、尺也。尺脉为阴，阴脉常沉而迟；寸、关为阳，阳脉俱浮而速。气出为动，入为息。故阳脉六息七息十三投，阴脉八息七息十五投，此其常也。</p>
<p class="content">二十八脉相逐上下，一脉不来，知疾所苦。尺胜治下，寸胜治上，尺寸俱平治中央。脐以上阳也，法于天；脐以下阴也，法于地；脐为中关。头为天，足为地。有表无里，邪之所止，得鬼病。何谓有表无里？寸尺为表，关为里，两头有脉，关中绝不至也。尺脉上不至关为阴绝，寸脉下不至关为阳绝。阴绝而阳微，死不治。三部脉或至或不至，冷气在胃中，故令脉不通也。</p>
<p class="content">上部有脉，下部无脉，其人当吐，不吐者，死。上部无脉，下部有脉，虽困无所苦。所以然者，譬如人之有尺，树之有根，虽枝叶枯槁，根本将自生，木有根本，即自有气，故知不死也。寸口脉平而死者，何也？然：诸十二经脉者，皆系于生气之原。所谓生气之原者，非谓十二经之根本也，谓肾间动气也。此五脏六腑之本，十二经之根，呼吸之门，三焦之原，一名守邪之神也。故气者，人根本也，根绝则茎枯矣。寸口脉平而死者，生气独绝于内也。<span class="emphasis_small">肾间动气，谓左为肾，右为命门。命门者，精神之所舍，原气之所系也，一名守邪之神。以命门之神固守，邪气不得妄入，入即死矣。此肾气先绝于内，其人便死。其脉不复，反得动病也。</span></p>
<p class="content">岐伯曰：形盛脉细，少气不足以息者，死；形瘦脉大，胸中多气者，死。形气相得者，生；参伍不调者，病。三部九候皆相失者，死。上下左右之脉相应如参舂者，病甚；上下左右相失不可数者，死。中部之候虽独调，与众脏相失者，死；中部之候相减者，死。目内陷者，死。</p>
<p class="content">黄帝曰：冬阴夏阳奈何？岐伯曰：九候之脉皆沉细悬绝者，为阴，主冬，故以夜半死；盛躁喘数者，为阳，主夏，故以日中死。是故寒热者，平旦死；热中及热病者，日中死；病风者，以日夕死；病水者，以夜半死；其脉乍数乍疏乍迟乍疾者，以日乘四季死；形肉以脱，九候虽调，犹死。七诊虽见，九候皆顺者，不死。所言不死者，风气之病及经月之病，似七诊之病而非也，故言不死。若有七诊之病，其脉候亦败者，死矣。必发哕噫，必审问其所始病与今之所方病，而后各切循其脉，视其经络浮沉，以上下逆顺循之。其脉疾者，不病；其脉迟者，病；脉不往来者，死；皮肤著者，死。</p>
<p class="content">两手脉，结上部者，濡；结中部者，缓；结三里者，豆起。弱反在关，濡反在巅。微在其上，涩反在下。微即阳气不足，沾热汗出；涩即无血，厥而且寒。</p>
<p class="content">黄帝问曰：余每欲视色、持脉，独调其尺，以言其病，从外知内，为之奈何？岐伯对曰：审其尺之缓、急、小、大、滑、涩，肉之坚脆，而病形变定矣。调之何如？对曰：脉急者，尺之皮肤亦急；脉缓者，尺之皮肤亦缓；脉小者，尺之皮肤减而少；脉大者，尺之皮肤亦大；脉滑者，尺之皮肤亦滑；脉涩者，尺之皮肤亦涩。凡此六变，有微有甚。故善调尺者，不待于寸；善调脉者，不待于色。能参合行之，可为上工。</p>
<p class="content">尺肤滑以淖泽者，风也；尺内弱，解㑊，安卧脱肉者，寒热也；尺肤涩者，风痹也；尺肤粗如枯鱼之鳞者，水淡饮也；尺肤热甚，脉盛躁者，病温也，其脉盛而滑者，汗且出；尺肤寒甚，脉小<span class="emphasis_small">一作急</span>者，泄，少气；尺肤烜然<span class="emphasis_small">烜然，《</span><span class="emphasis_small">甲乙》作热炙人手，</span>先热后寒者，寒热也；尺肤先寒，久持之而热者，亦寒热也；尺烜然热，人迎大者，尝夺血；尺紧人迎脉小甚，则少气；色白有加者，立死。</p>
<p class="content">肘所独热者，腰以上热；肘前独热者，膺前热；肘后独热者，肩背热。肘后粗以下三四寸，肠中有虫；手所独热者，腰以上热；臂中独热者，腰腹热；掌中热者，腹中热；掌中寒者，腹中寒；鱼上白肉有青血脉者，胃中有寒。</p>
<p class="content">诸浮、诸沉、诸滑、诸涩、诸弦、诸紧，若在寸口，膈以上病；若在关上，胃以下病；若在尺中，肾以下病。</p>
<p class="content">寸口脉滑而迟，不沉不浮，不长不短，为无病。左右同法。</p>
<p class="content">寸口太过与不及，寸口之脉，中手短者，曰头痛；中手长者，曰足胫痛；中手促上击者，曰肩背痛。</p>
<p class="content">寸口脉浮而盛者，病在外。</p>
<p class="content">寸口脉沉而坚者，病在中。</p>
<p class="content">寸口脉沉而弱者，曰寒热<span class="emphasis_small">一作气，又作中</span>及疝瘕、少腹痛。</p>
<p class="content">寸口脉沉而弱，发必堕落。</p>
<p class="content">寸口脉沉而紧，苦心下有寒，时痛，有积聚。</p>
<p class="content">寸口脉沉，胸中短气。</p>
<p class="content">寸口脉沉而喘者，寒热。</p>
<p class="content">寸口脉但实者，心劳。</p>
<p class="content">寸口脉紧或浮，膈上有寒，肺下有水气。</p>
<p class="content">脉紧而长过寸口者，注病。</p>
<p class="content">脉紧上寸口者，中风。风头痛亦如之。<span class="emphasis_small">《千金翼》云：亦为伤寒头痛。</span></p>
<p class="content">脉弦上寸口者，宿食；降者，头痛。</p>
<p class="content">脉来过寸入鱼际者，遗尿。</p>
<p class="content">脉出鱼际，逆气喘息。</p>
<p class="content">寸口脉，潎潎如羹上肥，阳气微；连连如蜘蛛丝，阴气衰。</p>
<p class="content">寸口脉偏绝，则臂偏不遂；其人两手俱绝者，不可治。</p>
<p class="content">两手前部阳绝者，苦心下寒毒，喙中热。</p>
<p class="content">关上脉浮而大，风在胃中，张口肩息，心下澹澹，食欲呕。</p>
<p class="content">关上脉微浮，积热在胃中，呕吐蛔虫，心健忘。</p>
<p class="content">关上脉滑而大小不匀，<span class="emphasis_small">《千金》云：必吐逆。</span>是为病方欲进，不出一二日复欲发动。其人欲多饮，饮即注利。如利止者，生；不止者，死。</p>
<p class="content">关上脉紧而滑者，蛔动。</p>
<p class="content">关上脉涩而坚，大而实，按之不减有力，为中焦实，有伏结在脾，肺气塞，实热在胃中。</p>
<p class="content">关上脉襜襜大，而尺寸细者，其人必心腹冷积，癥瘕结聚，欲热饮食。</p>
<p class="content">关上脉时来时去、乍大乍小、乍疏乍数者，胃中寒热，羸劣不欲饮食，如疟状。</p>
<p class="content">尺脉浮者，客阳在下焦。</p>
<p class="content">尺脉细微，溏泄，下冷利。</p>
<p class="content">尺脉弱，寸强，胃络脉伤。</p>
<p class="content">尺脉虚小者，足胫寒，痿痹脚疼。</p>
<p class="content">尺脉涩，下血不利，多汗。<span class="emphasis_small">《素问》又云：尺涩脉滑谓之多汗。</span></p>
<p class="content">尺脉滑而疾，为血虚。</p>
<p class="content">尺脉沉而滑者，寸白虫。</p>
<p class="content">尺脉细而急者，筋挛，痹不能行。</p>
<p class="content">尺脉粗，常热者，谓之热中，腰胯疼，小便赤热。</p>
尺脉偏滑疾，面赤如醉，外热则病。