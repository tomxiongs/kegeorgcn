---
ID: 3255
post_title: >
  脉经·平三关阴阳二十四气脉第一
post_name: '%e8%84%89%e7%bb%8f%c2%b7%e5%b9%b3%e4%b8%89%e5%85%b3%e9%98%b4%e9%98%b3%e4%ba%8c%e5%8d%81%e5%9b%9b%e6%b0%94%e8%84%89%e7%ac%ac%e4%b8%80'
author: Editor
post_date: 2021-07-25 18:48:08
layout: post
link: http://kege.org.cn/3255
published: true
tags: [ ]
categories:
  - 脉经
---
<pre>新刊王氏脉经卷第二
朝散大夫守光禄卿直秘阁判登闻检院
上护军臣林亿等类次</pre>
<strong>平三关阴阳二十四气脉第一</strong>
<p class="content">左手关前寸口阳绝者，无小肠脉也。苦脐痹，小腹中有疝瘕，王月<span class="emphasis_small">王字一本作五</span>即冷上抢心。刺手心主经，治阴。心主在掌后横理中<span class="emphasis_small">即太陵穴也。</span></p>
<p class="content">左手关前寸口阳实者，小肠实也。苦心下急痹<span class="emphasis_small">一作急痛。</span>小肠有热，小便赤黄。刺手太阳经，治阳。<span class="emphasis_small">一作手少阳者，非。</span>太阳在手小指外侧本节陷中<span class="emphasis_small">即后溪穴也。</span></p>
<p class="content">左手关前寸口阴绝者，无心脉也。苦心下毒痛，掌中热，时时善呕，口中伤烂。刺手太阳经，治阳。</p>
<p class="content">左手关前寸口阴实者，心实也。苦心下有水气，忧恚发之。刺手心主经，治阴。</p>
<p class="content">左手关上阳绝者，无胆脉也。苦膝疼，口中苦，眯目善畏，如见鬼状，多惊，少力。刺足厥阴经，治阴。在足大指间<span class="emphasis_small">即行间穴也，</span>或刺三毛中。</p>
<p class="content">左手关上阳实者，胆实也。苦腹中实不安，身躯习习也。刺足少阳经，治阳。在足上第二指本节后一寸。<span class="emphasis_small">第二指当云小指次指，即临泣穴也。</span></p>
<p class="content">左手关上阴绝者，无肝脉也。苦癃，遗溺，难言，胁下有邪气，善吐。刺足少阳经，治阳。</p>
<p class="content">左手关上阴实者，肝实也。苦肉中痛，动善转筋。刺足厥阴经，治阴。</p>
<p class="content">左手关后尺中阳绝者，无膀胱脉也。苦逆冷，妇人月使不调，王月则闭。男子失精，尿有余沥。刺足少阴经，治阴。在足内踝下动脉<span class="emphasis_small">即太溪穴也。</span></p>
<p class="content">左手关后尺中阳实者，膀胱实也。苦逆冷，胁下有邪气相引痛。刺足太阳经，治阳。在足小指外侧本节后陷中<span class="emphasis_small">即束骨穴也。</span></p>
<p class="content">左手关后尺中阴绝者，无肾脉也。苦足下热，两髀里急，精气竭少，劳倦所致。刺足太阳经，治阳。</p>
<p class="content">左手关后尺中阴实者，肾实也。苦恍惚，健忘，目视䀮䀮，耳聋怅怅，善鸣。刺足少阴经，治阴。</p>
<p class="content">右手关前寸口阳绝者，无大肠脉也。苦少气，心下有水气，立秋节即欬。刺手太阴经，治阴。在鱼际间<span class="emphasis_small">即太渊穴也。</span></p>
<p class="content">右手关前寸口阳实者，大肠实也。苦肠中切痛，如锥刀所刺，无休息时。刺手阳明经，治阳。在手腕中<span class="emphasis_small">即阳谿穴也。</span></p>
<p class="content">右手关前寸口阴绝者，无肺脉也。苦短气欬逆，喉中塞，噫逆。刺手阳明经，治阳。</p>
<p class="content">右手关前寸口阴实者，肺实也。苦少气，胸中满彭彭与肩相引。刺手太阴经，治阴。</p>
<p class="content">右手关上阳绝者，无胃脉也。苦吞酸，头痛，胃中有冷。刺足太阴经，治阴。在足大指本节后一寸<span class="emphasis_small">即公孙穴也。</span></p>
<p class="content">右手关上阳实者，胃实也。苦肠中伏伏<span class="emphasis_small">一作愊愊，</span>不思食物，得食不能消。刺足阳明经，治阳。在足上动脉<span class="emphasis_small">即冲阳穴也。</span></p>
<p class="content">右手关上阴绝者，无脾脉也。苦少气，下利，腹满，身重，四肢不欲动，善呕。刺足阳明经，治阳。</p>
<p class="content">右手关上阴实者，脾实也。苦肠中伏伏如坚状，大便难。刺足太阴经，治阴。</p>
<p class="content">右手关后尺中阳绝者，无子户脉也。苦足逆寒，绝产，带下，无子，阴中寒。刺足少阴经，治阴。</p>
<p class="content">右手关后尺中阳实者，膀胱实也。苦少腹满，引腰痛。刺足太阳经，治阳。</p>
<p class="content">右手关后尺中阴绝者，无肾脉也。苦足逆冷，上抢胸痛，梦入水见鬼，善厌寐，黑色物来掩人上。刺足太阳经，治阳。</p>
<p class="content">右手关后尺中阴实者，肾实也。苦骨疼，腰脊痛，内寒热。刺足少阴经，治阴。</p>
<p class="content">上脉二十四气事。</p>