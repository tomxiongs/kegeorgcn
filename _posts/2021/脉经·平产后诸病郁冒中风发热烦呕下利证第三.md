---
ID: 3332
post_title: >
  脉经·平产后诸病郁冒中风发热烦呕下利证第三
post_name: '%e8%84%89%e7%bb%8f%c2%b7%e5%b9%b3%e4%ba%a7%e5%90%8e%e8%af%b8%e7%97%85%e9%83%81%e5%86%92%e4%b8%ad%e9%a3%8e%e5%8f%91%e7%83%ad%e7%83%a6%e5%91%95%e4%b8%8b%e5%88%a9%e8%af%81%e7%ac%ac%e4%b8%89'
author: Editor
post_date: 2021-07-26 14:52:18
layout: post
link: http://kege.org.cn/3332
published: true
tags: [ ]
categories:
  - 脉经
---
新刊王氏脉经卷第九

朝散大夫守光禄卿直秘阁判登闻检院

上护军臣林亿等类次

平产后诸病郁冒中风发热烦呕下利证第三

&nbsp;

问曰：新产妇人有三病：一者病痓亦作痉，二者病郁冒，三者大便难，何谓也？师曰：新产亡血虚，多汗出，喜中风，故令病痓。何故郁冒？师曰：亡血复汗，寒多，故令郁冒。何故大便难？师曰：亡津液，胃燥，故大便难。产妇郁冒，其脉微弱，呕不能食，大便反坚，但头汗出。所以然者，血虚而厥，厥而必冒，冒家欲解，必大汗出，以血虚下厥，孤阳上出，故但头汗出。所以生妇喜汗出者，亡阴血虚，阳气独盛，故当汗出，阴阳乃复。所以便坚者，呕不能食也，小柴胡汤主之。病解能食。七八日而更发热者，此为胃热气实，承气汤主之。方在《伤寒》中。

妇人产得风，续之数十日不解，头微痛，恶寒，时时有热，心下坚，干呕，汗出，虽久，阳旦证续在，可与阳旦。方在《伤寒》中，桂枝是也。

妇人产后，中风发热，面正赤，喘而头痛，竹叶汤主之。

妇人产后，腹中㽲痛，可与当归羊肉汤。

师曰：产妇腹痛，烦满不得卧，法当枳实芍药散主之。假令不愈者，此为腹中有干血著脐下，与下瘀血汤。

妇人产后七八日，无太阳证，少腹坚痛，此恶露不尽，不大便四五日，趺阳脉微实，再倍其人发热，日晡所烦躁者，不能食，谵语，利之则愈，宜承气汤。以热在里，结在膀胱也。方在《伤寒》中。

妇人产中虚，烦乱呕逆，安中益气，竹皮大丸主之。

妇人热利，重下，新产虚极，白头翁加甘草汤主之《千金方》又加阿胶。