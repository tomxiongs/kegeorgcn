---
ID: 3294
post_title: 脉经·病不可下证第六
post_name: '%e8%84%89%e7%bb%8f%c2%b7%e7%97%85%e4%b8%8d%e5%8f%af%e4%b8%8b%e8%af%81%e7%ac%ac%e5%85%ad'
author: Editor
post_date: 2021-07-26 11:23:10
layout: post
link: http://kege.org.cn/3294
published: true
tags: [ ]
categories:
  - 脉经
---
新刊王氏脉经卷第七

朝散大夫守光禄卿直秘阁判登闻检院

上护军臣林亿等类次

病可吐证第五

病不可下证第六

&nbsp;
<p class="content">脉濡而弱，弱反在关，濡反在巅，微反在上，涩反在下。微则阳气不足，涩则无血。阳气反微，中风汗出，而反躁烦；涩则无血，厥而且寒。阳微不可下，下之则心下痞坚。</p>
<p class="content">动气在右，不可下。下之</p>
<p class="content">则津液内竭，咽燥鼻干，头眩心悸。</p>
<p class="content">动气在左，不可下。下之则腹里拘急，食不下，动气反剧，身虽有热，卧反欲蜷。</p>
<p class="content">动气在上，不可下。下之则掌握热烦，身浮冷，热汗自泄，欲水自灌。</p>
<p class="content">动气在下，不可下。下之则腹满，卒起头眩，食则下清谷，心下痞坚。</p>
<p class="content">咽中闭塞，不可下。下之则上轻下重，水浆不下，卧则欲蜷，身体急痛，复下利日十数行。</p>
<p class="content">诸外实，不可下。下之则发微热，亡脉则厥，当脐握热。</p>
<p class="content">诸虚，不可下。下之则渴，引水者易愈，恶水者剧。</p>
<p class="content">脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，虚者不可下。微则为欬，欬则吐涎沫。下之欬则止，而利不休，胸中如虫啮，粥入则出，小便不利，两胁拘急，喘息为难，颈背相牵，臂则不仁，极寒反汗出，躯冷若冰，眼睛不慧，语言不休，谷气多入，则为除中，口虽欲言，舌不得前。</p>
<p class="content">脉濡而弱，弱反在关，濡反在巅，浮反在上，数反在下。浮则为阳虚，数则为无血，浮则为虚，数则生热。浮则为虚，自汗而恶寒。数则为痛，振而寒栗。微弱在关，胸下为急，喘汗，不得呼吸。呼吸之中，痛在于胁，振寒相搏，其形如疟。医反下之，令脉急数，发热，狂走见鬼，心下为痞。小便淋沥，少腹甚坚，小便血也。脉濡而紧，濡则阳气微，紧则荣中寒。阳微卫中风，发热而恶寒。荣紧胃气冷，微呕心内烦。医以为大热，解肌而发汗，亡阳虚烦躁，心下苦痞坚，表里俱虚竭。卒起而头眩，客热在皮肤，怅怏不得眠。不知胃气冷，紧寒在关元，技巧无所施，汲水灌其身。客热应时</p>
<p class="content">罢，栗栗而振寒，重被而覆之，汗出而冒巅，体惕而又振，小便为微难。寒气因水发，清谷不容间，呕变反肠出，颠倒不得安，手足为微逆，身冷而内烦。迟欲从后救，安可复追还。</p>
<p class="content">脉浮而大，浮为气实，大为血虚。血虚为无阴，孤阳独下阴部，小便难，胞中虚。今反小便利而大汗出，法卫家当微，今反更实，津液四射，荣竭血尽，干烦不眠，血薄肉消，而成暴液。医复以毒药攻其胃，此为重虚，客阳去有期，必下如污泥而死。</p>
<p class="content">趺阳脉迟而缓，胃气如经。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必坚，气噫而除。何以言之？脾脉本缓，今数脉动脾，其数先微，故知脾气不治，大便坚，气噫而除。今脉反浮，其数改微，邪气独留，心中则饥，邪热不杀谷，潮热发渴数脉当迟缓，脉因前后度数如前<span class="emphasis_small">仲景前字作法，</span>病者则饥。数脉不时，则生恶疮。脉数者，久数不止，止则邪结，正气不能复，正气却结于脏，故邪气浮之，与皮毛相得。脉数者，不可下，下之必烦，利不止。</p>
<p class="content">少阴病，脉微，不可发其汗，无阳故也。阳已虚，尺中弱涩者，复不可下之。</p>
<p class="content">脉浮大，应发其汗，医反下之，此为大逆。</p>
<p class="content">脉浮而大，心下反坚，有热属脏，攻之，不全微汗。属腑，溲数则坚，汗多即愈，汗少便难。脉迟，尚未可攻。</p>
<p class="content">二阳并病，太阳初得病时，发其汗，汗先出，复不彻，因转属阳明，欲自汗出，不恶寒。若太阳证不罢，不可下，下之为逆。</p>
<p class="content">结胸证，其脉浮大，不可下，下之即死。</p>
<p class="content">太阳与阳明合病，喘而胸满，不可下之。</p>
<p class="content">太阳与少阳并病，心下痞坚，颈项强而眩，勿下之。</p>
<p class="content">诸四逆厥者，不可下之，虚家亦然。</p>
<p class="content">病欲吐者，不可下之。</p>
<p class="content">太阳病，有外证未解，不可下，下之为逆。</p>
<p class="content">病发于阳，而反下之，热入因作结胸。发于阴，而反下之，因作痞。痞脉浮紧而下之，紧反入里，因作痞。</p>
<p class="content">夫病阳多者热，下之则坚。</p>
<p class="content">本虚，攻其热必哕。无阳，阴强而坚，下之，必清谷而腹满。</p>
<p class="content">太阴之为病，腹满而吐，食不下，下之益甚，腹时自痛，胸下结坚。</p>
<p class="content">厥阴之为病，消渴，气上撞，心中疼热，饥而不欲食，甚者则欲吐，下之不肯止。</p>
<p class="content">少阴病，其人饮食入则吐，心中温温欲吐，复不能吐。始得之，手足寒，脉弦迟，此胸中实，不可下也。</p>
<p class="content">伤寒五六日，不结胸，腹濡，脉虚，复厥者，不可下，下之亡血死。伤寒，发热，但头痛，微汗出。发其汗则不识人。熏之则喘，不得小便，心腹满。下之则短气而腹满，小便难，头痛背强。加温针则必衄。</p>
<p class="content">伤寒，其脉阴阳俱紧，恶寒发热，则脉欲厥。厥者，脉初来大，渐渐小，更来渐大，是其候也。恶寒甚者，翕翕汗出，喉中痛。热多者，目赤，睛不慧。医复发之，咽中则伤。若复下之，则两目闭，寒多清谷，热多便脓血。熏之则发黄，熨之则咽燥。小便利者可救。难者，必危殆。</p>
<p class="content">伤寒发热，口中勃勃气出，头痛目黄，鼻衄不可制。贪水者必呕，恶水者厥，下之咽中生疮。假令手足温者，下重便脓血。头痛目黄者，下之目闭。贪水者，下之其脉必厥，其声嘤，咽喉塞。发其汗则战栗，阴阳俱虚。恶水者，下之里冷不嗜</p>
<p class="content">食，大便完谷出。发其汗，口中伤，舌上苔滑，烦躁。脉数实，不大便六七日，后必便血。复发其汗，小便即自利。</p>
<p class="content">得病二三日，脉弱，无太阳柴胡证，而烦躁，心下坚。至四日，虽能食，以承气汤少与微和之，令小安。至六日，与承气汤一升。不大便六七日，小便少者，虽不大便，但头坚后溏，未定成其坚，攻之必溏。当须小便利，定坚，乃可攻之。</p>
<p class="content">脏结无阳证，寒而不热<span class="emphasis_small">《伤寒论》云：不往来寒热，</span>其人反静，舌上苔滑者，不可攻也。</p>
<p class="content">伤寒呕多，虽有阳明证，不可攻之。</p>
<p class="content">阳明病，潮热，微坚，可与承气汤；不坚，不可与。若不大便六七日，恐有燥屎，欲知之法，可少与小承气汤。腹中转失气者，此为有燥屎，乃可攻之。若不转失气者，此但头坚后溏，不可攻之，攻之必腹满不能食。欲饮水者，即哕。其后发热者，必复坚，以小承气汤和之。若不转失气者，慎不可攻之。</p>
<p class="content">阳明病，身合色赤者，不可攻也。必发热色黄者，小便不利也。</p>
<p class="content">阳明病，当心下坚满，不可攻之。攻之，遂利不止者，死；止者，愈。</p>
<p class="content">阳明病，自汗出，若发其汗，小便自利，此为内竭，虽坚不可攻之。当须自欲大便，宜蜜煎导而通之。若土瓜根及猪胆汁，皆可以导。</p>
<p class="content">下利，其脉浮大，此为虚，以强下之故也，设脉浮革，因尔肠鸣，属当归四逆汤。</p>