---
ID: 3257
post_title: 脉经·平三关病候并治宜第三
post_name: '%e8%84%89%e7%bb%8f%c2%b7%e5%b9%b3%e4%b8%89%e5%85%b3%e7%97%85%e5%80%99%e5%b9%b6%e6%b2%bb%e5%ae%9c%e7%ac%ac%e4%b8%89'
author: Editor
post_date: 2021-07-25 18:51:29
layout: post
link: http://kege.org.cn/3257
published: true
tags: [ ]
categories:
  - 脉经
---
新刊王氏脉经卷第二
朝散大夫守光禄卿直秘阁判登闻检院
上护军臣林亿等类次

平三关病候并治宜第三

&nbsp;
<p class="content">寸口脉浮，中风，发热，头痛。宜服桂枝汤、葛根汤，针风池、风府，向火灸身，摩治风膏，覆令汗出。</p>
<p class="content">寸口脉紧，苦头痛，骨肉疼，是伤寒。宜服麻黄汤发汗，针眉冲、颞颥，摩治伤寒膏。</p>
<p class="content">寸口脉微，苦寒，为衄。宜服五味子汤，摩茱萸膏，令汗出。</p>
<p class="content">寸口脉数，即为吐，以有热在胃管，熏胸中。宜服药吐之，及针胃管，服除热汤。若是伤寒七八日至十日，热在中，烦满渴者，宜服知母汤。</p>
<p class="content">寸口脉缓，皮肤不仁，风寒在肌肉。宜服防风汤，以药薄熨之，摩以风膏，灸诸治风穴。</p>
<p class="content">寸口脉滑，阳实，胸中壅满，吐逆。宜服前胡汤，针太阳、巨阙，泻之。</p>
<p class="content">寸口脉弦，心下愊愊，微头痛，心下有水气。宜服甘遂丸，针期门，泻之。</p>
<p class="content">寸口脉弱，阳气虚，自汗出而短气。宜服茯苓汤、内补散，适饮食消息，勿极劳。针胃管，补之。</p>
<p class="content">寸口脉涩，是胃气不足。宜服干地黄汤，自养，调和饮食，针三里，补之<span class="emphasis_small">三里一作胃管。</span></p>
<p class="content">寸口脉芤，吐血；微芤者，衄血。空虚，去血故也。宜服竹皮汤、黄土汤，灸膻中。</p>
<p class="content">寸口脉伏，胸中逆气，噎塞不通</p>
<p class="content">，是胃中冷气上冲心胸。宜服前胡汤、大三建丸，针巨阙、上管，灸膻中。</p>
<p class="content">寸口脉沉，胸中引胁痛，胸中有水气。宜服泽漆汤，针巨阙，泻之。</p>
<p class="content">寸口脉濡，阳气弱，自汗出，是虚损病。宜服干地黄汤，薯蓣丸、内补散、牡蛎散并粉，针太冲，补之。</p>
<p class="content">寸口脉迟，上焦有寒，心痛，咽酸，吐酸水。宜服附子汤、生姜汤，茱萸丸、调和饮食以暖之。</p>
<p class="content">寸口脉实，即生热在脾肺，呕逆气塞；虚，即生寒在脾胃，食不消化。有热，即宜服竹叶汤、葛根汤；有寒，宜服茱萸丸、生姜汤。</p>
<p class="content">寸口脉细，发热，呕吐。宜服黄芩龙胆汤。吐不止，宜服橘皮桔梗汤，灸中府。</p>
<p class="content">寸口脉洪大，胸胁满。宜服生姜汤、白薇丸，亦可紫菀汤下之，针上管、期门、章门。</p>
<p class="content">上上部寸口十七条。</p>
<p class="content">关脉浮，腹满不欲食。浮为虚满，宜服平胃丸、茯苓汤、生姜前胡汤，针胃管，先泻后补之。</p>
<p class="content">关脉紧，心下苦满急痛。脉紧者为实，宜服茱萸当归汤，又大黄汤，两治之，良。针巨阙、下管，泻之。<span class="emphasis_small">《千金》云：服茱萸当归汤，又加大黄二两，佳。</span></p>
<p class="content">关脉微，胃中冷，心下拘急。宜服附子汤、生姜汤、附子丸，针巨阙，补之。</p>
<p class="content">关脉数，胃中有客热。宜服知母丸、除热汤，针巨阙、上管，泻之。</p>
<p class="content">关脉缓，其人不欲食，此胃气不调，脾胃不足。宜服平胃丸、补脾汤，针章门，补之。</p>
<p class="content">关脉滑，胃中有热。滑为热实，以气满故不欲食，食即吐逆。宜服紫菀汤下之，大平胃丸，针胃管，泻之。<span class="emphasis_small">《千金》云：宜服朴硝麻黄汤、平胃丸。</span></p>
<p class="content">关脉弦，胃中有寒，心下厥逆，此以胃气虚故尔。宜服茱萸汤，温调饮食，针胃管，补之。</p>
<p class="content">关脉弱，胃气虚，胃中有客热。脉弱为虚热作病。其说云：有热不可大攻之，热去则寒起。正宜服竹叶汤，针胃管，补之。</p>
<p class="content">关脉涩，血气逆冷。脉涩为血虚，以中焦有微热。宜服干地黄汤、内补散，针足太冲上，补之。</p>
<p class="content">关脉芤，大便去血数斗者，以膈俞伤故也。宜服生地黄并生竹皮汤，灸膈俞。若重下去血者，针关元；甚者，宜服龙骨丸，必愈。</p>
<p class="content">关脉伏，中焦有水气，溏泄。宜服水银丸，针关元，利小便，溏泄便止。</p>
<p class="content">关脉沉，心下有冷气，苦满吞酸。宜服白薇茯苓丸，附子汤，针胃管，补之。</p>
<p class="content">关脉濡，苦虚冷，脾气弱，重下病。宜服赤石脂汤、女萎丸，针关元，补之。</p>
<p class="content">关脉迟，胃中寒，宜服桂枝丸、茱萸汤，针胃管。补之。</p>
<p class="content">关脉实，胃中痛。宜服栀子汤、茱萸乌头丸，针胃管，补之。</p>
<p class="content">关脉牢，脾胃气塞，盛热，即腹满响响。宜服紫菀丸、泻脾丸，针灸胃管，泻之。</p>
<p class="content">关脉细虚，腹满。宜服生姜茱萸蜀椒汤、白薇丸，针灸三管。</p>
<p class="content">关脉洪，胃中热，必烦满。宜服平胃丸，针胃管。先泻后补之。</p>
<p class="content">上中部关脉十八条。</p>
<p class="content">尺脉浮，下热风，小便难。宜服瞿麦汤、滑石散，针横骨、关元，泻之。</p>
<p class="content">尺脉紧，脐下痛。宜服当归汤，灸天枢，针关元，补之。</p>
<p class="content">尺脉微，厥逆，小腹中拘急，有寒气。宜服小建中汤<span class="emphasis_small">一本更有四顺汤，</span>针气海。</p>
<p class="content">尺脉数，恶寒，脐下热痛，小便赤黄。宜服鸡子汤、白鱼散，针横骨，泻之。</p>
<p class="content">尺脉缓，脚弱下肿，小便难，有余沥。宜服滑石汤、瞿麦散，针横骨，泻之。</p>
<p class="content">尺脉滑，血气实，妇人经脉不利，男子尿血。宜服朴硝煎、大黄汤，下去经血，针关元，泻之。</p>
<p class="content">尺脉弦，小腹疼，小腹及脚中拘急。宜服建中汤、当归汤，针血海，泻之。</p>
<p class="content">尺脉弱，阳气少，发热骨烦。宜服前胡汤、干地黄汤、茯苓汤，针关元，补之。</p>
<p class="content">尺脉涩，足胫逆冷，小便赤。宜服附子四逆汤，针足太冲，补之。</p>
<p class="content">尺脉芤，下焦虚，小便去血。宜服竹皮生地黄汤，灸丹田、关元，亦针补之。</p>
<p class="content">尺脉伏，小腹痛，癥疝，水谷不化。宜服大平胃丸、桔梗丸，针关元，补之。<span class="emphasis_small">桔梗丸一云结肠丸。</span></p>
<p class="content">尺脉沉，腰背痛。宜服肾气丸，针京门，补之。</p>
<p class="content">尺脉濡，苦小便难<span class="emphasis_small">《千金》云：脚不收风痹。</span>宜服瞿麦汤、白鱼散，针关元，泻之。</p>
<p class="content">尺脉迟，下焦有寒。宜服桂枝丸，针气海、关元，补之。</p>
<p class="content">尺脉实，小腹痛，小便不禁。宜服当归汤，加大黄一两，以利大便；针关元，补之，止小便。</p>
<p class="content">尺脉牢，腹满，阴中急。宜服葶苈子茱萸丸，针丹田、关元、中极。</p>
上下部尺脉十六条。