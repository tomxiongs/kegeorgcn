---
ID: 3262
post_title: 脉经·肺大肠部第四
post_name: '%e8%84%89%e7%bb%8f%c2%b7%e8%82%ba%e5%a4%a7%e8%82%a0%e9%83%a8%e7%ac%ac%e5%9b%9b'
author: Editor
post_date: 2021-07-25 20:05:18
layout: post
link: http://kege.org.cn/3262
published: true
tags: [ ]
categories:
  - 脉经
---
新刊王氏脉经卷第三
朝散大夫守光禄卿直秘阁判登闻检院
上护军臣林亿等类次

肺大肠部第四

&nbsp;
<p class="content">肺象金，与大肠合为腑<span class="emphasis_small">大肠为传导之腑也。</span>其经手太阴<span class="emphasis_small">手太阴肺脉也，</span>与手阳明为表里<span class="emphasis_small">手阳明大肠脉也。</span>其脉浮<span class="emphasis_small">浮，肺脉之大形也。</span>其相季夏六月<span class="emphasis_small">季夏土王金相。</span>其王秋三月，废冬三月，囚春三月，死夏三月<span class="emphasis_small">夏火王金死。</span>其王日庚辛，王时晡时、日入；其困日甲乙，困时平旦、日出；其死日丙丁，死时禺中、日中。其神魄，其主声，其养皮毛，其候鼻，其声哭，其色白，其臭腥，其液涕，其味辛，其宜咸，其恶苦。肺俞在背第三椎<span class="emphasis_small">或云第五椎也，</span>募在中府<span class="emphasis_small">直两乳上下肋间。</span>大肠俞在背第十六椎，募在天枢<span class="emphasis_small">侠脐傍各一寸半。</span></p>
<p class="content">上新撰。</p>
<p class="content">肺者西方金，万物之所终。<span class="emphasis_small">金性刚，故王西方，割断万物，万物是以皆终于秋也。</span>宿叶落柯，萋萋枝条，其杌然独在。其脉为微浮毛，卫气迟，<span class="emphasis_small">萋萋者，零落之貌也，言草木宿叶得秋</span><span class="emphasis_small">随风而落，但有枝条杌然独在。此时阳气则迟，脉为虚微如毛也，</span>荣气数。数则在上，迟则在下，故名曰毛。<span class="emphasis_small">诸阳脉数，诸阴脉迟，荣为阴，不应数，反言荣气数，阴得秋节而升转在阳位，故一时数而在上也。此时阴始用事，阳即下藏，其气反迟，是以肺脉数散如毛也。</span>阳当陷而不陷，阴当升而不升，为邪所中。<span class="emphasis_small">阴阳交易，则不以时定，二气感激，故为风寒所中。</span>阳中邪则卷，阴中邪则紧，卷则恶寒，紧则为栗，寒栗相薄，故名曰疟。弱则发热，浮乃来出。<span class="emphasis_small">卷者，其人拘卷也，紧者，脉紧也。此谓初中风寒之时，脉紧，其人则寒，寒止而脉更微弱，弱则其人发热，热止则脉浮，浮者，疟解王脉出也。</span>旦中旦发，暮中暮发。<span class="emphasis_small">言疟发皆随其初中风邪之时也。</span>脏有远近，脉有迟疾，周有度数，行有漏刻。<span class="emphasis_small">脏，谓人五脏，肝心脾肺肾也。心肺在膈上，呼则其气出，是为近，呼为阳，其脉疾。肾肝在膈下，吸则其气入，是为远也。吸为阴，其脉迟。度数，谓经脉之长短。周身行者，荣卫之行也。行阴、阳各二十五度，为一周也，以应漏下百刻也。</span>迟在上，伤毛</p>
<p class="content">采；数在下，伤下焦。中焦有恶则见，有善则匿。<span class="emphasis_small">秋则阳气迟，阴气数。迟当在下，数当在上，随节变，故言伤毛采也。人之皮毛，肺气所行。下焦在脐下，阴之所治也，其脉应迟，今反数，故言伤下焦。中焦，脾也，其平善之时脉常自不见，衰乃见耳。故云有恶则见也。</span>阳气下陷，阴气则温。<span class="emphasis_small">言阳气下陷，温养诸脏。</span>阳反在下，阴反在巅，故名曰长而且留。<span class="emphasis_small">阴阳交代，各顺时节，人血脉和平，言可长留竟一时。</span></p>
<p class="content">上四时经。</p>
<p class="content">黄帝问曰：秋脉如浮，何如而浮？岐伯对曰：秋脉肺也，西方金也，万物之所以收成也。故其气来轻虚而浮，其气来急去散，故曰浮。反此者病。黄帝曰：何如而反？岐伯曰：其气来毛而中央坚，两傍虚，此谓太过，病在外；其气来毛而微，此谓不及，病在中。黄帝曰：秋脉太过与不及，其病何如？岐伯曰：太过则令人气逆而背痛温温<span class="emphasis_small">《内经》温温作愠愠</span>然；不及则令人喘，呼吸少气而欬，上气见血，下闻病音。</p>
<p class="content">肺脉来厌厌聂聂，如落榆荚，曰肺平。秋以胃气为本。<span class="emphasis_small">《难经》云：厌厌聂聂，如循榆叶，曰春平脉。蔼蔼如车盖，按之益大，曰秋平脉。</span>肺脉来不上不下，如循鸡羽，曰肺病<span class="emphasis_small">《巢源》无不字。</span>肺脉来如物之浮，如风吹毛，曰肺死。</p>
<p class="content">真肺脉至，大而虚，如以毛羽中人肤，色赤白不泽，毛折，乃死。</p>
<p class="content">秋胃微毛，曰平；毛多胃少，曰肺病；但毛无胃，曰死。毛而有弦，曰春病；弦甚，曰今病。</p>
<p class="content">肺藏气，气舍魄。喜乐无极则伤魄，魄伤则狂，狂者意不存人，皮革焦，毛悴色夭，死于夏。</p>
<p class="content">秋金肺王。其脉浮<span class="emphasis_small">《千金》浮作微</span>涩而短，曰平脉。反得洪大而散者<span class="emphasis_small">《千金》作浮大而洪，</span>是心之乘肺，火之克金，为贼邪，大逆，十死不治。<span class="emphasis_small">一本云：</span></p>
<p class="content"><span class="emphasis_small">日、月、年数至四，忌丙丁。</span>反得沉濡而滑者，是肾之乘肺，子之扶母，为实邪，虽病自愈。反得大而缓者，是脾之乘肺，母之归子，为虚邪，虽病易治。反得弦细而长者，是肝之乘肺，木之陵金，为微邪，虽病即差。</p>
<p class="content">肺脉来泛泛轻如微风吹鸟背上毛，再至，曰平；三至，曰离经，病；四至，脱精；五至，死；六至，命尽。手太阴脉也。</p>
<p class="content">肺脉急甚，为癫疾；微急，为肺寒热，怠堕，欬唾血，引腰背胸，苦鼻息肉不通。缓甚，为多肝；微缓，为痿偏风<span class="emphasis_small">一作漏风，</span>头以下汗出不可止。大甚，为胫肿；微大，为肺痹，引胸背，起腰内。小甚，为飧泄；微小，为消瘅。滑甚，为息贲，上气；微滑，为上下出血。涩甚，为呕血；微涩，为鼠瘘，在颈支掖之间，下不胜其上，其能喜酸。</p>
<p class="content">手太阴气绝则皮毛焦。太阴者，行气温皮毛者也，气弗营则皮毛焦，皮毛焦则津液去，津液去则皮节伤，皮节伤者则爪<span class="emphasis_small">爪字一作皮</span>枯毛折，毛折者则气<span class="emphasis_small">气字一作毛</span>先死。丙笃丁死，火胜金也。</p>
<p class="content">肺死脏，浮之虚，按之弱如葱叶，下无根者，死。</p>
<p class="content">上《素问》、《针经》、张仲景。</p>