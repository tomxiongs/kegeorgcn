---
ID: 3331
post_title: >
  脉经·平妊娠胎动血分水分吐下腹痛证第二
post_name: '%e8%84%89%e7%bb%8f%c2%b7%e5%b9%b3%e5%a6%8a%e5%a8%a0%e8%83%8e%e5%8a%a8%e8%a1%80%e5%88%86%e6%b0%b4%e5%88%86%e5%90%90%e4%b8%8b%e8%85%b9%e7%97%9b%e8%af%81%e7%ac%ac%e4%ba%8c'
author: Editor
post_date: 2021-07-26 14:51:45
layout: post
link: http://kege.org.cn/3331
published: true
tags: [ ]
categories:
  - 脉经
---
新刊王氏脉经卷第九

朝散大夫守光禄卿直秘阁判登闻检院

上护军臣林亿等类次

平妊娠胎动血分水分吐下腹痛证第二

&nbsp;
<p class="content">妇人怀胎，一月之时，足厥阴脉养。二月，足少阳脉养。三月，手心主脉养。四月，手少阳脉养。五月，足太阴脉养。六月，足阳明脉养。七月，手太阴脉养。八月，手阳明脉养。<strong>九月，足少阴脉养</strong>。十月，足太阳脉养。诸阴阳各养三十日活儿。手太阳、少阴不养者，下主月水，上为乳汁，活儿养母。怀娠者不可灸刺其经，必堕胎。</p>
<span style="color: #808080;"><em>九月，足少阴脉养：人有重身，九月而喑，此为何也？岐伯对曰：<a class="encyclopedia tooltipstered" style="color: #808080;" href="http://kege.org.cn/encyclopedia/%e8%83%9e" target="_self" rel="noopener">胞</a>之络脉绝也。帝曰：何以言之？岐伯曰：<a class="encyclopedia tooltipstered" style="color: #808080;" href="http://kege.org.cn/encyclopedia/%e8%83%9e" target="_self" rel="noopener">胞</a>络者系于肾，少阴之脉贯肾系舌本，故不能言。《素问·奇病论篇第四十七》</em></span>
<p class="content">妇人怀娠三月而渴，其脉反迟者，欲为水分。复腹痛者，必堕胎。</p>
<p class="content">脉浮汗出者，必闭。其脉数者，必发痈脓。五月、六月脉数者，必向坏。脉紧者，必胞漏。脉迟者，必腹满而喘。脉浮者，必水坏为肿。</p>
<p class="content">问曰：有一妇人，年二十所，其脉浮数，发热呕欬，时下利，不欲食，脉复浮，经水绝，何也？师曰：法当有娠。何以故？此虚家法当微弱，而反浮数，此为戴阳。阴阳和合，法当妊娠。到立秋，热当自去。何以知然？数则为热，热者是火，火是木之子，死于未。未为六月位，土王，火休废，阴气生，秋节气至，火气当罢，热自除去，其病即愈。</p>
<p class="content">师曰：乳后三月有所见，后三月来，脉无所见，此便是躯。有儿者护之，恐病利也。何以故？怀妊阳气内养，乳中虚冷，故令儿利。</p>
<p class="content">妇人怀娠，六月、七月，脉弦发热，其胎逾腹，腹痛恶寒，寒者小腹如扇之状。所以然者，子脏开故也。当以附子汤温其脏。</p>
<p class="content">妇人妊娠七月，脉实大牢强者，生；沉细者，死。</p>
<p class="content">妇人妊娠八月，脉实大牢强弦紧者，生；沉细者，死。</p>
<p class="content">妇人怀躯六月、七月，暴下斗余水，其胎必倚而堕。此非时，孤浆预下故也。</p>
<p class="content">师曰：寸口脉洪而涩，洪则为气，涩则为血。气动丹田，其形即温。涩在于下，胎冷若冰。阳气胎活，阴气必终。欲别阴阳，其下必僵。假令阳终，蓄然若杯。</p>
<p class="content">问曰：妇人妊娠病，师脉之，何以知此妇人双胎，其一独死，其一独生？而为下其死者，其病即愈，然后竟免躯，其脉何类？何以别之？</p>
<p class="content">师曰：寸口脉，卫气平调，荣气缓舒。阳施阴化，精盛有余，阴阳俱盛，故成双躯。今少阴微紧，血即浊凝，经养不周，胎则偏夭。少腹冷满，膝膑疼痛，腰重起难，此为血理。若不早去，害母失胎。</p>
<p class="content">师曰：妇人有胎腹痛，其人不安，若胎病不长，欲知生死，令人摸之，如覆杯者则男，如肘头参差起者女也。冷在何面？冷者为死，温者为生。</p>
<p class="content">师曰：妇人有漏下者，有中生后，因续下血，都不绝者，有妊娠下血者。假令妊娠腹中痛，为胞漏<span class="emphasis_small">一云阻，</span>胶艾汤主之。</p>
<p class="content">妇人妊娠，经断三月，而得漏下，下血四十日不止，胎欲动，在于脐上，此为癥痼害。妊娠六月动者，前三月经水利时，胎也。下血者，后断三月，衃也。所以下血不止者，其癥不去故也。当下其癥，宜桂枝茯苓丸。</p>
<p class="content">问曰：妇人病，经水断一二月，而反经来，今脉反微涩，何也？师曰：此前月中，若当下利，故令妨经。利止，月经当自下，此非躯也。</p>
<p class="content">妇人经自断而有躯，其脉反弦，恐其后必大下，不成躯也。</p>
<p class="content">妇人怀躯七月而不可知，时时衄血而转筋者，此为躯也。衄时嚏而动者，非躯也。</p>
<p class="content">脉来近去远，故曰反，以为有躯，而反断，此为有阳无阴故也。</p>
<p class="content">妇人经月下，但为微少。师脉之，反言有躯，其后审然，其脉何类？何以别之？师曰：寸口脉阴阳俱平，荣卫调和，按之滑，浮之则轻，阳明、少阴，各如经法，身反洒淅，不欲食饮，头痛心乱，呕哕欲吐，呼则微数，吸则不惊，阳多气溢，阴滑气盛，滑则多实，六经养成。所以月见，阴见阳精，汁凝胞散，散者损堕。设复阳盛，双妊二胎。今阳不足，故令激经也。</p>
<p class="content">妇人妊娠，小便难，饮如故，当归贝母苦参丸主之。</p>
<p class="content">妇人妊娠有水气，身重，小便不利，洒洒恶寒，起即头眩，葵子茯苓散主之。</p>
<p class="content">妇人妊娠，宜服当归散，即易产无疾苦。</p>
<p class="content">师曰：有一妇人来诊<span class="emphasis_small">一作脉，</span>自道经断不来。师言：一月为衃，二月为血，三月为居经。是定作躯也，或为血积。譬如鸡乳子，热者为禄，寒者多浊。且当须后月复来，经当入月几日来。假令以七日所来，因言且须后月十日所来相问。设其主复来者，因脉之，脉反沉而涩，因问曾经半生，若漏下亡血者，定为有躯。其人言实有是，宜当护之。今经微弱，恐复不安。设言当奈何？当为合药治之。</p>
<p class="content">师曰：有一妇人来诊，自道经断即去。师曰：一月血为闭，二月若有若无，三月为血积，譬如鸡伏子，中寒即浊，中热即禄。欲令胎寿，当治其母。侠寒怀子，命则不寿也。譬如鸡伏子，试取鸡</p>
<p class="content">一毛拔去，覆子不遍，中寒者浊。今夫人有躯，少腹寒，手掌反逆，奈何得有躯？妇人因言，当奈何？师曰：当与温经汤。设与夫家俱来者，有躯。与父母家俱来者，当言寒多，久不作躯。</p>
<p class="content">师曰：有一妇人来诊，因言阴阳俱和调，阳气长，阴气短，但出不入，去近来远，故曰反。以为有躯，偏反血断，断来几日。假令审实者，因言急当治，恐经复下。设令宫中人，若寡妇无夫，曾夜梦寐交通，邪气或怀久作癥瘕，急当治下，服二汤。设复不愈，因言发汤当中。下胎而反不下，此何等意邪？可使且将视赤乌<span class="emphasis_small">一作赤马。</span></p>
<p class="content">师曰：若宫里张氏不差，复来相问。<span class="emphasis_small">臣亿等详此文理脱误不属，无本可校，以示阙疑。余皆仿此。</span></p>
<p class="content">师曰：脉妇人得平脉，阴脉小弱，其人渴，不能食，无寒热，名为躯，桂枝主之。法六十日当有娠，设有医治逆者，却一月加吐下者，则绝之。方在《伤寒》中。</p>
<p class="content">妇人脉平而虚者，乳子法也。平而微者实，奄续法也。而反微涩，其人不亡血、下利，而反甚，其脉虚，但坐乳大儿及乳小儿，此自其常，不能令甚虚竭，病与亡血虚等，必眩冒而短气也。</p>
<p class="content">师曰：有一妇人好装衣来诊，而得脉涩，因问曾乳子下利，乃当得此脉耳，曾半生漏下者，可。设不者，经断三月、六月。设乳子漏下，可为奄续，断小儿勿乳，须利止复来相问，脉之。</p>
<p class="content">师曰：寸口脉微迟，尺微于寸，寸迟为寒，在上焦，但当吐耳。今尺反虚，复为强下之，如此发胸满而痛者，必吐血；少腹痛、腰脊痛者，必下血。师曰：寸口脉微而弱，气血俱虚。若下血、呕吐、汗出者，可；不者，趺阳脉微而弱。春以胃气为本，吐利者，可；不者，此为水气，其腹必满，小便则难。</p>
<p class="content">妇人常呕吐而胃反，若常喘<span class="emphasis_small">一作多唾，</span>其经又断。设来者，必少。</p>
<p class="content">师曰：有一妇人，年六十所，经水常自下。设久得病利，少腹坚满者，为难治。</p>
<p class="content">师曰：有一妇人来诊，言经水少，不如前者，何也？师曰：曾更下利，若汗出、小便利者，可。何以故？师曰：亡其津液，故令经水少。设经下反多于前者，当所苦困。当言恐大便难，身无复汗也。</p>
<p class="content">师曰：寸口脉沉而迟，沉则为水，迟则为寒，寒水相搏，趺阳脉伏，水谷不化，脾气衰则鹜溏，胃气衰则身体肿。少阳脉畀，少阴脉细，男子则小便不利，妇人则经水不通。经为血，血不利则为水，名曰血分<span class="emphasis_small">一作水分。</span></p>
<p class="content">师曰：寸口脉沉而数，数则为出，沉则为入，出则为阳实，入则为阴结。趺阳脉微而弦，微则无胃气，弦则不得息。少阴脉沉而滑，沉则为在里，滑则为实，沉滑相搏，血结胞门，其藏不泻，经络不通，名曰血分。</p>
<p class="content">问曰：病有血分。何谓也？师曰：经水前断，后病水，名曰血分。此病为难治。</p>
<p class="content">问曰：病有水分，何谓也？师曰：先病水，后经水断，名曰水分。此病易治。何以故？去水，其经自当下。</p>
<p class="content">脉濡而弱，弱反在关，濡反在巅。迟在上，紧在下。迟则为寒，名曰浑。阳浊则湿，名曰雾。紧则阴气栗。脉反濡弱，濡则中湿，弱则中寒，寒湿相搏，名曰痹。腰脊骨节苦烦，肌为不仁，此当为痹，而反怀躯，迟归经。体重，以下脚为胕肿，按之没指，腰冷不仁，此为水怀。喘则倚息，小便不通，紧脉为呕，血气无余，此为水分，荣卫乖亡，此为非躯。</p>