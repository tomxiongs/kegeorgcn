---
ID: 3259
post_title: 脉经·肝胆部第一
post_name: '%e8%84%89%e7%bb%8f%c2%b7%e8%82%9d%e8%83%86%e9%83%a8%e7%ac%ac%e4%b8%80'
author: Editor
post_date: 2021-07-25 20:02:29
layout: post
link: http://kege.org.cn/3259
published: true
tags: [ ]
categories:
  - 脉经
---
<pre>新刊王氏脉经卷第三
朝散大夫守光禄卿直秘阁判登闻检院
上护军臣林亿等类次</pre>
<strong>肝胆部第一</strong>
<p class="content">肝象木<span class="emphasis_small">肝于五行象木，</span>与胆合为腑<span class="emphasis_small">胆为清净之腑。</span>其经足厥阴<span class="emphasis_small">厥阴肝脉，</span>与足少阳为表里。<span class="emphasis_small">少阳，胆脉也，脏阴腑阳，故为表里。</span>其脉弦<span class="emphasis_small">弦，肝脉之大形也，</span>其相冬三月<span class="emphasis_small">冬水王木相，</span>王春三月，废夏三月<span class="emphasis_small">夏火王木废，</span>囚季夏六月<span class="emphasis_small">季夏土王木囚，</span>死秋三月<span class="emphasis_small">秋金王木死。</span>其王日甲乙，王时平旦、日出<span class="emphasis_small">并木也。</span>其困日戊己，困时食时、日昳<span class="emphasis_small">并土也。</span>其死日庚辛，死时晡时、日入<span class="emphasis_small">并金也。</span>其神魂<span class="emphasis_small">肝之所藏者魂，</span>其主色，其养筋<span class="emphasis_small">肝气所养者筋，</span>其候目<span class="emphasis_small">肝候出目，故肝实则目赤，</span>其声呼，其色青，其臭臊，<span class="emphasis_small">《月令》云：其臭膻。</span>其液泣<span class="emphasis_small">泣出肝，</span>其味酸，其宜苦<span class="emphasis_small">苦，火味也，</span>其恶辛<span class="emphasis_small">辛，金味。</span>肝俞在背第九椎，募在期门<span class="emphasis_small">直两乳下二肋端；</span>胆俞在背第十椎，募在日月<span class="emphasis_small">穴在期门下五分。</span></p>
<p class="content">上新撰<span class="emphasis_small">并出《素问》诸经。昔人撰集，或混杂相涉，烦而难了，今抄事要分别五脏各为一部。</span></p>
<p class="content">冬至之后得甲子。少阳起于夜半，肝家王。<span class="emphasis_small">冬至者，岁终之节。甲子日者，阴阳更始之数也。少阳，胆也，胆者，木也，生于水，故起夜半；其气常微少，故言少阳。云夜半子者，水也。</span>肝者，东方木，<span class="emphasis_small">肝与胆为脏腑，故王东方，应木行也。</span>万物始生，其气来软而弱，宽而虚，<span class="emphasis_small">春少阳气，温和软弱，故万物日生焉。</span>故脉为弦。<span class="emphasis_small">肝气养于筋。故其脉弦强，亦法木体强也。</span>软即不可发汗，弱即不可下。宽者开，开者通，通者利，故名曰宽而虚。<span class="emphasis_small">言少阳始起尚软弱，入荣卫腠理开通，发即汗出不止；不可下，下之而泄利不禁。故言宽虚、通利也。</span>春以胃气为本，不可</p>
<p class="content">犯也。<span class="emphasis_small">胃者，土也，万物禀土而生，胃以养五脏，于肝王以胃气为本也。不可犯者，不可伤也。</span></p>
<p class="content">上四时经。</p>
<p class="content">黄帝问曰：春脉如弦，何如而弦？岐伯曰：春脉肝也，东方木也，万物之所以始生也，故其气来濡弱轻虚而滑，端直以长，故曰弦。反此者病。黄帝曰：何如而反？岐伯曰：其气来实而强，此谓太过，病在外；其气来不实而微，此谓不及，病在中。黄帝曰：春脉太过与不及，其病皆何如？岐伯曰：太过则令人善忘<span class="emphasis_small">忘当作怒，</span>忽忽眩冒而癫疾；不及则令人胸胁痛引背，下则两胁胠满。黄帝曰：善。</p>
<p class="content">肝脉来濡弱招招，如揭竿末梢，曰平。<span class="emphasis_small">《巢源》云：绰绰如按琴瑟之弦，如揭长竿曰平。</span>春以胃气为本。肝脉来盈实而滑，如循长竿，曰肝病。肝脉来急而益劲，如新张弓弦，曰肝死。</p>
<p class="content">真肝脉至，中外急，如循刀刃，责责然<span class="emphasis_small">《巢源》云：赜赜然，</span>如按琴瑟弦，色青白不泽，毛折，乃死。</p>
<p class="content">春胃微弦曰平，弦多胃少曰肝病；但弦无胃曰死。有胃而毛，曰秋病；毛甚，曰今病。</p>
<p class="content">肝藏血，血舍魂。悲哀动中则伤魂，魂伤则狂妄不精，不敢正当人。<span class="emphasis_small">不精不敢正当人，一作其精不守，令人阴缩。</span>阴缩而筋挛，两胁骨不举，毛悴色夭，死于秋。</p>
<p class="content">春肝木王，其脉弦细而长，名曰平脉也。反得浮涩而短者<span class="emphasis_small">《千金》云：微涩而短，</span>是肺之乘肝，金之克木，为贼邪，大逆，十死不治。<span class="emphasis_small">一本云：日、月、年数至三，忌庚辛。</span>反得洪大而散者，<span class="emphasis_small">《千金》云：浮大而洪，</span>是心之乘肝，子之扶母，为实邪，虽病自愈。反得沉濡而滑者，是肾之乘肝，母之归子，为虚邪，虽病易治。反得大而缓者，是脾之乘肝，土之陵木，为微邪，虽病即差。</p>
<p class="content">肝脉来濯濯如倚竿，如琴瑟之弦，再至，曰平；三至，曰离经，病；四至，脱精；五至，死；六至，命尽。足厥阴脉也。</p>
<p class="content">肝脉急甚，为恶言；微急，为肥气，在胁下若覆杯，缓甚为善呕；微缓为水瘕痹；大甚为内痈，善呕衄；微大，为肝痹，阴缩，欬引少腹；小甚为多饮；微小为消瘅；滑甚为<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt003_1.png" alt="img" />疝；微滑为遗溺；涩甚为淡饮；微涩为瘈疭挛筋。</p>
<p class="content">足厥阴气绝则筋缩，引卵与舌。厥阴者，肝脉也。肝者，筋之合也。筋者，聚于阴器而脉络于舌本。故脉弗营则筋缩急，筋缩急则引舌与卵。故唇青、舌卷、卵缩，则筋先死。庚笃辛死，金胜木也。</p>
<p class="content">肝死脏，浮之脉弱，按之中如索不来，或曲如蛇行者，死。</p>
<p class="content">上《素问》、《针经》、张仲景。</p>