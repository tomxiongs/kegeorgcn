---
ID: 3316
post_title: >
  脉经·平阳毒阴毒百合狐惑脉证第三
post_name: '%e8%84%89%e7%bb%8f%c2%b7%e5%b9%b3%e9%98%b3%e6%af%92%e9%98%b4%e6%af%92%e7%99%be%e5%90%88%e7%8b%90%e6%83%91%e8%84%89%e8%af%81%e7%ac%ac%e4%b8%89'
author: Editor
post_date: 2021-07-26 14:39:06
layout: post
link: http://kege.org.cn/3316
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平阳毒阴毒百合狐惑脉证第三

&nbsp;
<p class="content">阳毒为病，身重腰背痛，烦闷不安，狂言，或走，或见鬼，或吐血下痢，其脉浮大数，面赤斑斑如锦纹，喉咽痛，唾脓血。五日可治，至七日不可治也。有伤寒一二日便成阳毒。或服药吐、下后变成阳毒，升麻汤主之。</p>
<p class="content">阴毒为病，身重背强，腹中绞痛，咽喉不利，毒气攻心，心下坚强，短气不得息，呕逆，唇青面黑，四肢厥冷，其脉沉细紧数，身如被打。五六日可治，至七日不可治也。或伤寒初病一二日，便结</p>
<p class="content">成阴毒。或服药六七日以上至十日，变成阴毒，甘草汤主之。</p>
<p class="content">百合之为病，其状常默默欲卧，复不能卧，或如强健人，欲得出行，而复不能行，意欲得食，复不能食，或有美时，或有不用闻饮食臭时，如寒无寒，如热无热，朝至口苦，小便赤黄，身形如和，其脉微数。百脉一宗，悉病，各随证治之。百合病，见于阴者，以阳法救之；见于阳者，以阴法救之。见阳攻阴，复发其汗，此为逆，其病难治；见阴攻阳，乃复下之，此亦为逆，其病难治。<span class="emphasis_small">《千金方》云：见在于阴而攻其阳，则阴不得解也，复发其</span><span class="emphasis_small">汗为逆也。见在于阳而攻其阴，则阳不得解也，复下之，其病不愈。</span></p>
<p class="content">狐惑为病，其状如伤寒，默默欲眠，目不得闭，卧起不安。蚀于喉为惑，蚀于阴为狐。狐惑之病，并不欲饮食，闻食臭，其面目乍赤、乍白、乍黑。其毒蚀于上者，则声喝，其毒蚀下部者，咽干。蚀于上部，泻心汤主之。蚀于下部，苦参汤淹洗之；蚀于肛者，雄黄熏之。</p>
<p class="content">其人脉数，无热微烦，默默欲卧，汗出。初得三四日，目赤如鸠眼，得之七八日，目四眦黄黑，若能食者，脓已成也，赤小豆当归散主之。</p>
<p class="content">病人或从呼吸上蚀其咽，或从下焦蚀其肛阴。蚀上为惑，蚀下为狐。狐惑病者，猪苓散主之。</p>