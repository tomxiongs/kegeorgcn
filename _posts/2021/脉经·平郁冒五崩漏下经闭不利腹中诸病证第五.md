---
ID: 3334
post_title: >
  脉经·平郁冒五崩漏下经闭不利腹中诸病证第五
post_name: '%e8%84%89%e7%bb%8f%c2%b7%e5%b9%b3%e9%83%81%e5%86%92%e4%ba%94%e5%b4%a9%e6%bc%8f%e4%b8%8b%e7%bb%8f%e9%97%ad%e4%b8%8d%e5%88%a9%e8%85%b9%e4%b8%ad%e8%af%b8%e7%97%85%e8%af%81%e7%ac%ac%e4%ba%94'
author: Editor
post_date: 2021-07-26 14:54:03
layout: post
link: http://kege.org.cn/3334
published: true
tags: [ ]
categories:
  - 脉经
---
新刊王氏脉经卷第九

朝散大夫守光禄卿直秘阁判登闻检院

上护军臣林亿等类次

平郁冒五崩漏下经闭不利腹中诸病证第五

&nbsp;

问曰：妇人病经水适下，而发其汗，则郁冒不知人，何也？师曰：经水下，故为里虚，而发其汗，为表复虚，此为表里俱虚，故令郁冒也。

问曰：妇人病如癫疾郁冒，一日二十余发。师脉之，反言带下，皆如师言。其脉何类？何以别之？师曰：寸口脉濡而紧，濡则阳气微，紧则荣中寒，阳微卫气虚，血竭凝寒，阴阳不和，邪气舍于荣卫。疾疾一作候起年少时，经水来以合房室，移时过度，精感命门开，经下血虚，百脉皆张，中极感阳动，微风激成寒，因虚舍荣卫，冷积于丹田。发动上冲，奔在胸膈，津液掩口入，涎唾涌溢出，眩冒状如厥，气冲髀里热。粗医名为癫，灸之因大剧。
<p class="content">问曰：妇人病苦气上冲胸，眩冒，吐涎沫，髀里气冲热。师脉之，不名带下。其脉何类？何以别之？师曰：寸口脉沉而微，沉则卫气伏，微则荣气绝，阳伏则为疹，阴绝则亡血。病当小便不利，津液闭塞。今反小便通，微汗出，沉变为寒，欬逆呕沫，其肺成痿。津液竭少，亡血损经络，因寒为血厥，手足苦痹，气从丹田起，上至胸胁，沉寒怫郁于上，胸中窒塞，气历阳部，面翕如醉，形体似肥，此乃浮虚。医反下之，长针，复重虚荣卫，久发眩冒，故知为血厥也。</p>
<p class="content">问曰：五崩何等类？师曰：白崩者形如涕，赤崩者形如绛津，黄崩者形如烂瓜，青崩者形如蓝色，黑崩者形如衃血也。</p>
<p class="content">师曰：有一妇人来，脉反得微涩，法当吐，若下利，而言不，因言夫人年几何？夫人年七七四十九，经水当断，反至今不止，以故致此虚也。</p>
<p class="content">寸口脉弦而大，弦则为减，大则为芤，减则为寒，芤则为虚，寒虚相搏，脉则为革，妇人则半产、漏下，旋覆花汤主之。</p>
<p class="content">妇人陷经漏下，黑不解，胶姜汤主之。</p>
<p class="content">妇人经水不利，抵当汤主之。在《伤寒》中。</p>
<p class="content">妇人经水闭不利，脏坚僻不止，中有干血。下白物，矾石丸主之。</p>
<p class="content">妇人腹中诸疾痛，当归芍药散主之。<span class="emphasis_small">一云：治怀妊腹中疼痛。</span></p>
<p class="content">妇人腹中痛，小建中汤主之。方在《伤寒》中。<span class="emphasis_small">一云：腹中痛，小便利，理中汤主之。</span></p>