---
ID: 3321
post_title: >
  脉经·平水气黄汗气分脉证第八
post_name: '%e8%84%89%e7%bb%8f%c2%b7%e5%b9%b3%e6%b0%b4%e6%b0%94%e9%bb%84%e6%b1%97%e6%b0%94%e5%88%86%e8%84%89%e8%af%81%e7%ac%ac%e5%85%ab'
author: Editor
post_date: 2021-07-26 14:42:31
layout: post
link: http://kege.org.cn/3321
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平水气黄汗气分脉证第八

&nbsp;
<p class="content">师曰：病有风水，有皮水，有正水，有石水，有黄汗。风水其脉自浮，外证骨节疼痛，其人恶风；皮水，其脉亦浮，外证胕肿，按之没指，不恶风，其腹如鼓<span class="emphasis_small">如鼓，一作如故不满，</span>不渴，当发其汗；正水，其脉沉迟，外证自喘；石水，其脉自沉，外证腹满，不喘；黄汗，其脉沉迟，身体发热，胸满，四肢、头面肿，久不愈，必致痈脓。</p>
<p class="content">脉浮而洪，浮则为风，洪则为气，风气相搏，风强则为瘾疹，身体为痒，痒为泄风，久为痂癞。气强则为水，难以俯仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。</p>
<p class="content">寸口脉沉滑者，中有水气，面目肿大有热，名曰风水。视人之目裹上微拥，如新卧起状，其颈脉动，时时欬，按其手足上，陷而不起者，风水。</p>
<p class="content">太阳病，脉浮而紧，法当骨节疼痛，而反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中窒，不能食，反聚痛，暮躁不眠，此为黄汗。痛在骨节，欬而喘，不渴者，此为脾胀。其形如肿，发汗即愈。然诸病此者，渴而下利，小便数者，皆不可发汗。</p>
<p class="content">风水，其脉浮，浮为在表，其人能食，头痛汗出，表无他病，病者言但下重，故从腰以上为和，腰以下当肿及阴，难以屈伸，防己黄芪汤主之。<span class="emphasis_small">一云：风水，脉浮身</span><span class="emphasis_small">重，汗出恶风者，防己黄芪汤主之。</span></p>
<p class="content">风水，恶风，一身悉肿，脉浮不渴，续自汗出，而无大热者，越婢汤主之。</p>
<p class="content">师曰：裹水者，一身面目洪肿，其脉沉。小便不利，故令病水。假如小便自利，亡津液，故令渴也，越婢加术汤主之。<span class="emphasis_small">一云：皮水，其脉沉，头面浮肿，小便不利，故令</span><span class="emphasis_small">病水。假令小便自利，亡津液，故令渴也。</span></p>
<p class="content">皮水之为病，四肢肿，水气在皮肤中，四肢聂聂动者，防己茯苓汤主之。趺阳脉当伏，今反紧，本自有寒，疝瘕，腹中痛。医反下之，下之则胸满短气。</p>
<p class="content">趺阳脉当伏，今反数，本自有热，消谷<span class="emphasis_small">一作消渴，</span>小便数，今反不利，此欲作水。</p>
<p class="content">寸口脉浮而迟，浮脉热，迟脉潜，热潜相搏，名曰沉。趺阳脉浮而数，浮脉热，数脉止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，则为水矣。</p>
<p class="content">寸口脉弦而紧，弦则卫气不行，卫气不行则恶寒，水不沾流，走在肠间。</p>
<p class="content">少阴脉紧而沉，紧则为痛，沉则为水，小便即难。师曰：脉得诸沉者，当责有水，身体肿重。水病脉出者，死。</p>
<p class="content">夫水病人，目下有卧蚕，面目鲜泽，脉伏，其人消渴。病水腹大，小便不利，其脉沉绝者，有水，可下之。</p>
<p class="content">问曰：病下利后，渴饮水，小便不利，腹满因肿者，何也？</p>
<p class="content">答曰：此法当病水，若小便自利及汗出者，自当愈。</p>
<p class="content">水之为病，其脉沉小属少阴。浮者为风，无水虚胀者为气。水发其汗即已。沉者与附子麻黄汤，浮者与杏子汤。</p>
<p class="content">心水者，其身重而少气，不得卧，烦而躁，其阴大肿。</p>
<p class="content">肝水者，其腹大，不能自转侧，胁下腹中痛，时时津液微生，小便续通。</p>
<p class="content">肺水者，其身肿，小便难，时时鸭溏。</p>
<p class="content">脾水者，其腹大，四肢苦重，津液不生，但苦少气，小便难。</p>
<p class="content">肾水者，其腹大，脐肿，腰痛，不得溺，阴下湿如牛鼻上汗，其足逆冷，面又瘦<span class="emphasis_small">一云大便反坚。</span></p>
<p class="content">师曰：诸有水者，腰以下肿，当利小便，腰以上肿，当发汗乃愈。</p>
<p class="content">师曰：寸口脉沉而迟，沉则为水，迟则为寒，寒水相搏，趺阳脉伏，水谷不化，脾气衰则骛溏，胃气衰则身肿。</p>
<p class="content">少阳脉卑，少阴脉细，男子则小便不利，妇人则经水不通。经为血，血不利则为水，名曰血分<span class="emphasis_small">一云水分。</span></p>
<p class="content">问曰：病者苦水，面目身体四肢皆肿，小便不利。师脉之，不言水，反言胸中痛，气上冲咽，状如炙肉，当微欬喘。审如师言，其脉何类？师曰：寸口脉沉而紧，沉为水，紧为寒，沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小差，食饮过度，肿复如前，胸胁苦痛，象若奔豚，其水扬溢，则浮欬喘逆。当先攻击冲气，令止，乃治欬，欬止，其喘自差。先治新病，病当在后。</p>
<p class="content">黄汗之病，身体洪肿<span class="emphasis_small">一作重，</span>发热，汗出而渴<span class="emphasis_small">而渴，一作不渴，</span>状如风水，汗沾衣，色正黄如柏汁，其脉自沉。</p>
<p class="content">问曰：黄汗之病，从何得之？师曰：以汗出入水中浴，水从汗孔入得之。黄芪芍药桂枝苦酒汤主之。</p>
<p class="content">黄汗之病，两胫自冷，假令发热，此属历节。食已汗出，又身常暮卧盗汗出者，此劳气也。若汗出已，反发热者，久久其身必甲错。发热不止者，必生恶疮。若身重，汗出已辄轻者，久久必身<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt008_4.png" alt="img" width="18" height="18" />，<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt008_5.png" alt="img" width="17" height="18" />则胸中痛。又从腰以上必汗出，下无汗，腰髋弛痛，如有物在皮中状。剧者不能食，身疼重，烦躁，小便不利，此为黄汗。桂枝加黄芪汤主之。</p>
<p class="content">寸口脉迟而涩，迟则为寒，涩为血不足。趺阳脉微而迟，微则为气，迟则为寒。寒气不足，则手足逆冷；手足逆冷，则荣卫不利；荣卫不利，则腹满胁鸣相逐；气转膀胱，荣卫俱劳。阳气不通则身冷，阴气不通则骨疼。阳前通则恶寒，阴前通则痹不仁。阴阳相得，其气乃行，大气一转，其气乃散。实则失气，虚则遗溺，名曰气分。气分，心下坚，大如盘，边如旋杯，水饮所作，桂枝去芍药加麻黄细辛附子汤主之。心下坚，大如盘，边如旋盘，水饮所作，枳实术汤主之。</p>