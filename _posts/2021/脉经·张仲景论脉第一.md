---
ID: 3272
post_title: 脉经·张仲景论脉第一
post_name: '%e8%84%89%e7%bb%8f%c2%b7%e5%bc%a0%e4%bb%b2%e6%99%af%e8%ae%ba%e8%84%89%e7%ac%ac%e4%b8%80'
author: Editor
post_date: 2021-07-25 20:16:19
layout: post
link: http://kege.org.cn/3272
published: true
tags: [ ]
categories:
  - 脉经
---
新刊王氏脉经卷第五

朝散大夫守光禄卿直秘阁判登闻检院

上护军臣林亿等类次

张仲景论脉第一

&nbsp;
<p class="content">问曰：脉有三部，阴阳相乘。荣卫气血，在人体躬<span class="emphasis_small">《千金》作而行人躬。</span>呼吸出入，上下于中，因息游布，津液流通。随时动作，效象形容，春弦秋浮，冬沉夏洪。察色观脉，大小不同，一时之间，变无经常，尺寸参差，或短或长。上下乖错，或存或亡。病辄改易，进退低昂。心迷意惑，动失纪纲，愿为缕陈，令得分明。</p>
<p class="content">师曰：子之所问，道之根源。脉有三部，尺寸及关。荣卫流行，不失衡铨，肾沉心洪，肺浮肝弦，此自经常，不失铢分。出入升降，漏刻周旋。水下二刻<span class="emphasis_small">臣亿等详水下二刻，疑。检旧本如此。</span>脉一周身，旋复寸口，虚实见焉。变化相乘，阴阳相干。风则浮虚，寒则紧弦，沉潜水滀，支饮急弦，动弦为痛，数洪热烦。设有不应，知变所缘。三部不同，病各异端。太过可怪，不及亦然，邪不空见，终必有奸。审察表里，三焦别分，知邪所舍，消息诊看，料度腑脏，独见若神。为子条记，传与贤人。</p>