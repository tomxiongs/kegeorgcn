---
ID: 3301
post_title: 脉经·病可刺证第十三
post_name: '%e8%84%89%e7%bb%8f%c2%b7%e7%97%85%e5%8f%af%e5%88%ba%e8%af%81%e7%ac%ac%e5%8d%81%e4%b8%89'
author: Editor
post_date: 2021-07-26 11:29:49
layout: post
link: http://kege.org.cn/3301
published: true
tags: [ ]
categories:
  - 脉经
---
新刊王氏脉经卷第七

朝散大夫守光禄卿直秘阁判登闻检院

上护军臣林亿等类次

病可刺证第十三

&nbsp;
<p class="content">太阳病，头痛，至七日，自当愈，其经竟故也。若欲作再经者，当针足阳明，使经不传则愈。</p>
<p class="content">太阳病，初服桂枝汤，而反烦不解者，当先刺风池、风府，乃却与桂枝汤则愈。</p>
<p class="content">伤寒，腹满而谵语，寸口脉浮而紧者，此为肝乘脾，名纵，当刺期门。</p>
<p class="content">伤寒，发热，啬啬恶寒，其人大渴，欲饮酢浆者，其腹必满，而自汗出，小便利，其病欲解。此为肝乘肺，名曰横，当刺期门。</p>
<p class="content">阳明病，下血而谵语，此为热入血室。但头汗出者，当刺期门，随其实而泻之，濈然汗出者则愈。</p>
<p class="content">妇人中风，发热恶寒，经水适来，得之七八日，热除，脉迟，身凉，胸胁下满，如结胸状，其人谵语，此为热入血室。当刺期门，随其虚实而取之。《平病》云：热入血室，无犯胃气及上三焦。与此相反，岂谓药不谓针耶。</p>
<p class="content">太阳与少阳并病，头痛，颈项强而眩，时如结胸，心下痞坚，当刺大杼第一间，肺俞、肝俞，慎不可发汗，发汗则谵语，谵语则脉弦。谵语五日不止，当刺期门。</p>
<p class="content">少阴病，下利，便脓血者，可刺。</p>
<p class="content">妇人伤寒，怀身腹满，不得小便，加从腰以下重，如有水气状，怀身七月，太阴当养不养，此心气实，当刺泻劳宫及关元，小便利则愈。</p>
<p class="content">伤寒，喉痹，刺手少阴。少阴在腕，当小指后动脉是也。针入三分，补之。</p>
<p class="content">问曰：病有汗出而身热烦满，烦满不为汗解者何？对曰：汗出而身热者，风也；汗出而烦满不解者，厥也，病名曰风厥也。太阳主气，故先受邪，少阴与为表里也。得热则上从之，从之则厥。治之，表里刺之，饮之汤。</p>
<p class="content">热病三日，气口静，人迎躁者，取之诸阳五十九刺，以泻其热，而出其汗，实其阴，以补其不足。所谓五十九刺者，两手外内侧各三，凡十二痏；五指间各一，凡八痏；足亦如是；头入发一寸傍三分，各三，凡六痏；更入发三寸，边各五，凡十痏；耳前后、口下、项中各一，凡六痏；巅上一。</p>
<p class="content">热病先肤痛，窒鼻充面，取之皮，以第一针五十九。苛菌为轸<span class="emphasis_small">一云苛轸</span>鼻，索皮于肺，不得，索之火。火，心也。</p>
<p class="content">热病，嗌干多饮，善惊，卧不能安，取之肤肉，以第六针五十九。目眦赤，索肉于脾，不得，索之木。木，肝也。</p>
<p class="content">热病而胸胁痛，手足躁，取之筋间，以第四针针于四达<span class="emphasis_small">一作逆，</span>筋辟目浸，索筋于肝，不得，索之金。金，肺也。</p>
<p class="content">热病数惊，瘈疭而狂，取之脉，以第四针急泻有余者。癫疾，毛发去，索血<span class="emphasis_small">一作脉</span>于心，不得，索之水。水，肾也。</p>
<p class="content">热病而身重骨痛，耳聋而好瞑，取之骨，以第四针五十九。骨病食啮牙齿，耳清，索骨于肾，无<span class="emphasis_small">一本作不</span>得，索之土。土，脾也。</p>
<p class="content">热病，先身涩傍㪍<span class="emphasis_small">傍</span>㪍<span class="emphasis_small">《太素》作倚，</span>烦闷，干唇嗌，取之以第一针五十九。肤胀，口干，寒汗。</p>
<p class="content">热病，头痛，摄<span class="emphasis_small">摄一作颞颥</span>目脉紧，善衄，厥热也。取之以第三针，视有余不足，寒热病。</p>
<p class="content">热病，体重，肠中热，取之以第四针，于其输及下诸指间，索气于胃络，得气也。</p>
<p class="content">热病，侠脐痛急，胸胁支满。取之涌泉与太阴、阳明<span class="emphasis_small">一云阴陵泉，</span>以第四针，针嗌里。</p>
<p class="content">热病而汗且出，及脉顺可汗者，取之鱼际、太渊、大都、太白。泻之则热去，补之则汗出。汗出太甚者，取踝上横纹以止之。</p>
<p class="content">热病七日、八日，脉口动，喘而眩者，急刺之。汗且自出，浅刺手大指间。</p>
<p class="content">热病，先胸胁痛，手足躁，刺足少阳，补手太阴，病甚，为五十九刺。</p>
<p class="content">热病，先手臂痛，刺手阳明、太阴而汗出止。</p>
<p class="content">热病，始于头首者，刺项太阳而汗出止。</p>
<p class="content">热病，先身重骨痛，耳聋目瞑，刺足少阴，病甚，为五十九刺<span class="emphasis_small">一云刺少阳。</span></p>
<p class="content">热病，先眩冒而热，胸胁满。刺足少阴、少阳。</p>
<p class="content">热病，始足胫者，先取足阳明而汗出。</p>