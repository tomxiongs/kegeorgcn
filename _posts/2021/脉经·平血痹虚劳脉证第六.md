---
ID: 3319
post_title: 脉经·平血痹虚劳脉证第六
post_name: '%e8%84%89%e7%bb%8f%c2%b7%e5%b9%b3%e8%a1%80%e7%97%b9%e8%99%9a%e5%8a%b3%e8%84%89%e8%af%81%e7%ac%ac%e5%85%ad'
author: Editor
post_date: 2021-07-26 14:40:48
layout: post
link: http://kege.org.cn/3319
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平血痹虚劳脉证第六

&nbsp;
<p class="content">问曰：血痹从何得之？师曰：夫尊荣人，骨弱肌肤盛，重因疲劳汗出，卧不时动摇，加被微风，遂得之。形如风状<span class="emphasis_small">巢原云：其状如被微风所吹，</span>但以脉自微涩，在寸口、关上小紧，宜针引阳气，令脉和，紧去则愈。</p>
<p class="content">血痹，阴阳俱微，寸口、关上微，尺中小紧，外证身体不仁，如风痹状，黄芪桂五物汤主之。</p>
<p class="content">夫欲治病，当先知其证何趣，乃当攻之耳。</p>
<p class="content">男子平人，脉大为劳。极虚亦为劳。</p>
<p class="content">男子劳之为病，其脉浮大，手足暖，春夏剧，秋冬差，阴寒精自出，酸削不能行，少腹虚满。</p>
<p class="content">人年五十、六十，其病脉大者，痹侠背行。苦肠鸣，马刀侠瘿者，皆为劳得之。</p>
<p class="content">男子平人，脉虚弱细微者，喜盗汗出也。</p>
<p class="content">男子面色薄者，主渴及亡血。卒喘悸，其脉浮者，里虚也。</p>
<p class="content">男子脉虚沉弦，无寒热，短气，里急，小便不利，面色白，时时目瞑，此人喜衄，少腹满，此为劳使之然。</p>
<p class="content">男子脉微弱而涩，为无子，精气清冷。</p>
<p class="content">夫失精家，少腹弦急，阴头寒，目眶痛<span class="emphasis_small">一云目眩，</span>发落，脉极虚芤迟，为清谷，亡血，失精。</p>
<p class="content">脉得诸芤动微紧，男子失精，女子梦交通，桂枝加龙骨牡蛎汤主之。</p>
<p class="content">脉沉小迟，名脱气。其人疾行则喘喝，手足逆寒，腹满，甚则溏泄，食不消化也。</p>
<p class="content">脉弦而大，弦则为减，大则为芤，减则为寒，芤则为虚，寒虚相搏，此名为革。妇人则半产、漏下，男子则亡血、失精。</p>