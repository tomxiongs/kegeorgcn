---
ID: 3270
post_title: 脉经·诊百病死生决第七
post_name: '%e8%84%89%e7%bb%8f%c2%b7%e8%af%8a%e7%99%be%e7%97%85%e6%ad%bb%e7%94%9f%e5%86%b3%e7%ac%ac%e4%b8%83'
author: Editor
post_date: 2021-07-25 20:14:32
layout: post
link: http://kege.org.cn/3270
published: true
tags: [ ]
categories:
  - 脉经
---
新刊王氏脉经卷第四

朝散大夫守光禄卿直秘阁判登闻检院

上护军臣林亿等类次

诊百病死生决第七

&nbsp;
<p class="content">诊伤寒，热盛，脉浮大者，生；沉小者，死。</p>
<p class="content">伤寒，已得汗，脉沉小者，生；浮大者，死。</p>
<p class="content">温病，三四日以下，不得汗，脉大疾者，生；脉细小难得者，死不治。</p>
<p class="content">温病，穰穰大热，其脉细小者，死。<span class="emphasis_small">《千金》穰穰作时行。</span></p>
<p class="content">温病，下利，腹中痛甚者，死不治。</p>
<p class="content">温病，汗不出，出不至足者，死；厥逆汗出，脉坚强急者，生；虚缓者，死。</p>
<p class="content">温病，二三日，身体热，腹满，头痛，食饮如故，脉直而疾者，八日死。四五日头痛，腹痛而吐，脉来细强，十二日死。八九日，头不疼，身不痛，目不赤，色不变，而反利，脉来牒牒，按之不弹手，时大，心下坚，十七日死。</p>
<p class="content">热病，七八日，脉不软<span class="emphasis_small">一作喘，</span>不散<span class="emphasis_small">一作数</span>者，当喑。喑后三日，温汗不出者，死。</p>
<p class="content">热病，七八日，其脉微细，小便不利，加暴口燥，脉代，舌焦干黑者，死。</p>
<p class="content">热病，未得汗，脉盛躁疾，得汗者，生；不得汗者，难差。</p>
<p class="content">热病，已得汗，脉静安者，生；脉躁者，难治。</p>
<p class="content">热病，已得汗，常大热不去者，亦死。<span class="emphasis_small">大，一作专。</span></p>
<p class="content">热病，已得汗，热未去，脉微躁者，慎不得刺治。</p>
<p class="content">热病，发热，热甚者，其脉阴阳皆竭，慎勿刺。不汗出，必下利。</p>
<p class="content">诊人被风，不仁痿蹶，其脉虚者，生；坚急疾者，死。</p>
<p class="content">诊癫病，虚则可治，实则死。</p>
<p class="content">癫疾，脉实坚者，生；脉沉细小者，死。</p>
<p class="content">癫疾，脉搏大滑者，久久自已。其脉沉小急实，不可治；小坚急，亦不可疗。</p>
<p class="content">诊头痛、目痛、久视无所见者，死。<span class="emphasis_small">久视，一作卒视。</span></p>
<p class="content">诊人心腹积聚，其脉坚强急者，生；虚弱者，死。又实强者，生；沉者，死。其脉大，腹大胀，四肢逆冷，其人脉形长者，死。腹胀满，便血，脉大时绝，极下血，脉小疾者，死。</p>
<p class="content">心腹痛，痛不得息，脉细小迟者，生；坚大疾者，死。</p>
<p class="content">肠澼，便血，身热则死，寒则生。</p>
<p class="content">肠澼，下白沫，脉沉则生，浮则死。</p>
<p class="content">肠澼，下脓血，脉悬绝则死，滑大则生。</p>
<p class="content">肠澼之属，身热，脉不悬绝，滑大者，生；悬涩者，死。以脏期之。</p>
<p class="content">肠澼，下脓血，脉沉小流连者，生；数疾且大，有热者，死。</p>
<p class="content">肠澼，筋挛，其脉小细安静者，生；浮大紧者，死。</p>
<p class="content">洞泄，食不化，不得留，下脓血，脉微小迟者，生；紧急者，死。</p>
<p class="content">泄注，脉缓，时小结者，生；浮大数者，死。</p>
<p class="content"><img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt004_2.png" alt="img" width="17" height="18" />蚀阴疘，其脉虚小者，生；紧急者，死。</p>
<p class="content">欬嗽，脉沉紧者，死；浮直者，生；浮软者，生；小沉伏匿者，死。</p>
<p class="content">欬嗽，羸瘦，脉形坚大者，死。</p>
<p class="content">欬，脱形，发热，脉小坚急者，死；肌瘦，下<span class="emphasis_small">一本云不</span>脱形，热不去者，死。</p>
<p class="content">欬而呕，腹胀且泄，其脉弦急欲绝者，死。</p>
<p class="content">吐血、衄血、脉滑小弱者，生；实大者，死。</p>
<p class="content">汗出若衄，其脉小滑者，生；大躁者，死。</p>
<p class="content">唾血，脉紧强者，死；滑者，生。</p>
<p class="content">吐血而欬，上气，其脉数，有热，不得卧者，死。</p>
<p class="content">上气，脉数者，死。谓其形损故也。</p>
<p class="content">上气，喘息低昂，其脉滑，手足温者，生；脉涩，四肢寒者，死。</p>
<p class="content">上气，面浮肿，肩息，其脉大，不可治，加利必死。<span class="emphasis_small">一作又甚。</span></p>
<p class="content">上气，注液，其脉虚宁宁伏匿者，生；坚强者，死。</p>
<p class="content">寒气上攻，脉实而顺滑者，生；实而逆涩则死。<span class="emphasis_small">《太素》云：寒气暴上，脉满实何如？曰：实而滑则生，实而逆则死矣。其形尽满何如？曰；举形尽满者，脉急大坚，尺满而不应，如是者，顺则生，逆则死。何谓顺则生，逆则死？曰：所谓顺者，手足温也；谓逆者，手足寒也。</span></p>
<p class="content">痟瘅，脉实大，病久可治；脉悬小坚急，病久不可治。</p>
<p class="content">消渴，脉数大者，生；细小浮短者，死。</p>
<p class="content">消渴，脉沉小者，生；实坚大者，死。</p>
<p class="content">水病，脉洪大者，可治；微细者，不可治。</p>
<p class="content">水病，胀闭，其脉浮大软者，生；沉细虚小者，死。</p>
<p class="content">水病，腹大如鼓，脉实者，生；虚者，死。</p>
<p class="content">卒中恶，吐血数升，脉沉数细者，死；浮大疾快者，生。</p>
<p class="content">卒中恶，腹大，四肢满，脉大而缓者，生；紧大而浮者，死；紧细而微者，亦生。</p>
<p class="content">病疮，腰脊强急，瘈疭者，皆不可治。</p>
<p class="content">寒热，瘈疭，其脉代、绝者，死。</p>
<p class="content">金疮，血出太多，其脉虚细者，生；数实大者，死。</p>
<p class="content">金疮出血，脉沉小者，生；浮大者，死。</p>
<p class="content">斫疮，出血一二石，脉来大，二十日死。</p>
<p class="content">斫刺俱有，病多，少血，出不自止断者，其血止，脉来大者，七日死；滑细者，生。</p>
<p class="content">从高顿仆，内有血，腹胀满，其脉坚强者，生；小弱者，死。</p>
<p class="content">人为百药所中伤，脉浮涩而疾者，生；微细者，死；洪大而迟者，生。<span class="emphasis_small">《千金》迟作速。</span></p>
<p class="content">人病甚而脉不调者，难差。</p>
<p class="content">人病甚而脉洪者，易差。</p>
<p class="content">人内外俱虚，身体冷而汗出，微呕而烦扰，手足厥逆，体不得安静者，死。</p>
<p class="content">脉实满，手足寒，头热，春秋生，冬夏死。</p>
<p class="content">老人脉微，阳羸阴强者，生；脉焱大加息<span class="emphasis_small">一作如急</span>者，死。阴弱阳强，脉至而代，奇<span class="emphasis_small">一作寄</span>月而死。</p>
<p class="content">尺脉涩而坚，为血实气虚也。其发病腹痛、逆满、气上行，此为妇人胞中绝伤，有恶血，久成结瘕。得病以冬时，黍穄赤而死。</p>
<p class="content">尺脉细而微者，血气俱不足，细而来有力者，是谷气不充，病得节辄动，枣叶生而死。此病秋时得之。</p>
<p class="content">左手寸口脉偏动，乍大乍小，不齐，从寸口至关，关至尺，三部之位，处处动摇，各异不同，其人病，仲夏得之此脉，桃花落而死。<span class="emphasis_small">花，一作叶。</span></p>
<p class="content">右手寸口脉偏沉伏，乍小乍大，朝来浮大，暮夜沉伏。浮大即太过，上出鱼际。沉伏即下不至关中。往来无常，时时复来者，榆叶枯落而死。<span class="emphasis_small">叶，一作英。</span></p>
<p class="content">右手尺部，脉三十动一止，有顷更还，二十动一止，乍动乍疏，连连相因，不与息数相应，其人虽食谷，犹不愈，蘩草生而死。</p>
左手尺部，脉四十动而一止，止而复来，来逆，如循直木，如循张弓弦，<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt004_3.png" alt="img" width="18" height="18" /><img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt004_4.png" alt="img" width="19" height="19" />然如两人共引一索，至立冬死。<span class="emphasis_small">《千金》作至立春而死。</span>