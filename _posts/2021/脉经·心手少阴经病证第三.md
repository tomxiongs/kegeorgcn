---
ID: 3279
post_title: 脉经·心手少阴经病证第三
post_name: '%e8%84%89%e7%bb%8f%c2%b7%e5%bf%83%e6%89%8b%e5%b0%91%e9%98%b4%e7%bb%8f%e7%97%85%e8%af%81%e7%ac%ac%e4%b8%89'
author: Editor
post_date: 2021-07-25 20:23:45
layout: post
link: http://kege.org.cn/3279
published: true
tags: [ ]
categories:
  - 脉经
---
新刊王氏脉经卷第六

朝散大夫守光禄卿直秘阁判登闻检院

上护军臣林亿等类次

心手少阴经病证第三

&nbsp;
<p class="content">心气虚，则悲不已；实，则笑不休。心气虚，则梦救火，阳物，得其时则梦燔灼。心气盛，则梦喜笑及恐畏。厥气客于心，则梦丘山烟火。</p>
<p class="content">病在心，日中慧，夜半甚，平旦静。</p>
<p class="content">病先发于心者，心痛；一日之肺，喘欬；三日之肝，胁痛支满；五日之脾，闭塞不通，身痛体重；三日不已，死。冬夜半，夏日中。</p>
<p class="content">心脉搏坚而长，当病舌卷不能言。其软而散者，当病消渴，自已。心脉沉之小而紧，浮之不喘，苦心下聚气而痛，食不下，喜咽唾，时手足热，烦满，时忘，不乐，喜太息，得之忧思。</p>
<p class="content">赤，脉之至也，喘而坚。诊曰：有积气在中，时害于食，名曰心痹。得之外疾，思虑而心虚，故邪从之。</p>
<p class="content">心脉急，名曰心疝，少腹当有形。其以心为牡脏，小肠为之使，故少腹当有形。邪哭使魂魄不安者，血气少也。血气少者，属于心。心气虚者，其人即畏<span class="emphasis_small">一作衰，</span>合目欲眠，梦远行而精神离散，魂魄妄行。阴气衰者即为癫，阳气衰者即为狂。五脏者，魂魄之宅舍，精神之所依托也。魂魄飞扬者，其五脏空虚也，即邪神居之，神灵所使，鬼而下之，脉短而微，其脏不足，则魂魄不安。魂属于肝，魄属于肺。肺主津液，即为涕泣。肺气衰者，即为泣出。肝气衰者，魂则不安。肝主善怒，其声呼。</p>
<p class="content">心中风者，翕翕发热，不能起，心中饥而欲食，食则呕。</p>
<p class="content">心中寒者，其人病心如啖蒜状。剧者，心痛彻背，背痛彻心，如蛊注。其脉浮者，自吐乃愈。</p>
<p class="content">愁忧思虑则伤心，心伤则苦惊，喜忘，善怒。心伤者，其人劳倦即头面赤而下重，心中痛彻背，自发烦热，当脐跳手，其脉弦，此为心脏伤所致也。</p>
<p class="content">心胀者，烦心，短气，卧不安。</p>
<p class="content">心水者，其人身体重<span class="emphasis_small">一作肿，</span>而少气，不得卧，烦而躁，其阴大肿。</p>
<p class="content">肾乘心，必癃。</p>
<p class="content">真心痛，手足清至节，心痛甚，旦发夕死，夕发旦死。</p>
<p class="content">心腹痛，懊<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt006_6.png" alt="img" width="19" height="19" />，发作肿聚，往来上下行，痛有休作，心腹中热，苦渴，涎出者，是蛔咬也。以手聚而坚，持之毋令得移，以大针刺之，久持之，虫不动，乃出针。肠中有虫蛔咬，皆不可取以小针。</p>
<p class="content">心之积，名曰伏梁，起于脐上，上至心，大如臂。久久不愈，病烦心，心痛。以秋庚辛日得之，何也？肾病传心，心当传肺，肺适以秋王，王者不受邪，心复欲还肾，肾不肯受，因留结为积，故知伏梁以秋得之。</p>
<p class="content">心病，其色赤，心痛，短气，手掌烦热，或啼笑骂詈，悲思愁虑，面赤身热，其脉实大而数，此为可治。春当刺中冲，夏刺劳宫，季夏刺大陵，皆补之；秋刺间使，冬刺曲泽，皆泻之。<span class="emphasis_small">此是手厥阴心包络经。</span>又当灸巨阙五十壮，背第五椎百壮。</p>
<p class="content">心病者，胸内痛，胁支满，两胁下痛，膺背肩甲间痛，两臂内痛。虚则胸腹大，胁下与腰背相引而痛。取其经，手少阴、太阳，舌下血者。其变病，刺郄中血者。</p>
<p class="content">邪在心，则病心痛，善悲，时眩仆，视有余不足而调之其输。</p>
<p class="content">黄帝曰：手少阴之脉独无输，何也？岐伯曰：少阴者，心脉也。心者，五脏六腑之大主也。心为帝王，精神之所舍，其脏坚固，邪不能客。客之则伤心，心伤则神去，神去则身死矣。故诸邪在于心者，皆在心之包络。包络者，心主之脉也，故少阴无输焉。少阴无输，心不病乎？对曰：其外经腑病，脏不病，故独取其经于掌后兑骨之端也。</p>
<p class="content">手心主之脉，起于胸中，出属心包，下膈，历络三焦。其支者，循胸，出胁，下腋三寸，上抵腋，下循臑内，行太阴少阴之间，入肘中，下臂，行两筋之间，入掌中，循中指出其端。其支者，别掌中，循小指次指出其端。是动则病手心热，肘臂挛急，腋肿，甚则胸胁支满，心中澹澹大动，面赤目黄，善笑不休。是主脉所生病者，烦心，心痛，掌中热。盛者，则寸口大一倍于人迎；虚者，则寸口反小于人迎也。</p>
<p class="content">手心主之别，名曰内关，去腕二寸，出于两筋间，循经以上，系于心包，络心系。气实则心痛，虚则为烦心。取之两筋间。心病，烦闷，少气，大热，热上荡心，呕吐，欬逆，狂语，汗出如珠，身体厥冷。其脉当浮，今反沉濡而滑；其色当赤，而反黑者，此是水之克火，为大逆，十死不治。</p>