---
ID: 3251
post_title: 脉经·辨灾怪恐怖杂脉第十二
post_name: '%e8%84%89%e7%bb%8f%c2%b7%e8%be%a8%e7%81%be%e6%80%aa%e6%81%90%e6%80%96%e6%9d%82%e8%84%89%e7%ac%ac%e5%8d%81%e4%ba%8c'
author: Editor
post_date: 2021-07-25 18:44:16
layout: post
link: http://kege.org.cn/3251
published: true
tags: [ ]
categories:
  - 脉经
---
新刊王氏脉经卷第一

朝散大夫守光禄卿直秘阁判登闻检院

上护军臣林亿等类次

辨灾怪恐怖杂脉第十二

&nbsp;
<p class="content">问曰：脉有残贼，何谓？师曰：脉有弦、有紧、有涩、有滑、有浮、有沉，此六脉为残贼，能与诸经作病。</p>
<p class="content">问曰：尝为人所难，紧脉何所从而来？师曰：假令亡汗，若吐，肺中寒，故令紧；假令欬者，坐饮冷水，故令紧；假令下利者，以胃中虚冷，故令紧也。</p>
<p class="content">问曰：翕奄沉名曰滑，何谓？师曰：沉为纯阴，翕为正阳，阴阳和合，故脉滑也。</p>
<p class="content">问曰：脉有灾怪，何谓？师曰：假令人病，脉得太阳，脉与病形证相应，因为作汤，比还送汤之</p>
<p class="content">时，病者因反大吐若下痢<span class="emphasis_small">仲景痢字作利，</span>病腹中痛。因问，言我前来脉时不见此证，今反变异，故是名为灾怪。因问何缘作此吐痢？答曰：或有先服药，今发作，故为灾怪也。</p>
<p class="content">问曰：人病恐怖，其脉何类？师曰：脉形如循丝，累累然，其面白脱色。</p>
<p class="content">问曰：人愧者，其脉何等类？师曰：其脉自浮而弱，面形乍白乍赤。</p>
<p class="content">问曰：人不饮，其脉何类？师曰：其脉自涩，而唇口干燥也。言迟者，风也；摇头言者，其里痛也；行迟者，其表强也；坐而伏者，短气也；坐而下一膝者，必腰痛；里实护腹如怀卵者，必心痛。</p>
<p class="content">师持脉，病人欠者，无病也；脉之因伸者，无病也。<span class="emphasis_small">一云呻者，病也。</span>假令向壁卧，闻师到不惊起，而目眄视<span class="emphasis_small">一云反面仰视。</span>若三言三止，脉之，咽唾，此为诈病。假令脉自和，处言此病大重，当须服吐下药，针灸数十百处，乃愈。</p>