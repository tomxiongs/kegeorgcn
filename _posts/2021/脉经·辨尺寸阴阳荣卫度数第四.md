---
ID: 3242
post_title: >
  脉经·辨尺寸阴阳荣卫度数第四
post_name: '%e8%84%89%e7%bb%8f%c2%b7%e8%be%a8%e5%b0%ba%e5%af%b8%e9%98%b4%e9%98%b3%e8%8d%a3%e5%8d%ab%e5%ba%a6%e6%95%b0%e7%ac%ac%e5%9b%9b'
author: Editor
post_date: 2021-07-25 18:37:46
layout: post
link: http://kege.org.cn/3242
published: true
tags: [ ]
categories:
  - 脉经
---
新刊王氏脉经卷第一

朝散大夫守光禄卿直秘阁判登闻检院

上护军臣林亿等类次

辨尺寸阴阳荣卫度数第四

&nbsp;
<p class="content">夫十二经皆有动脉，独取寸口，以决五脏六腑死生吉凶之候者，何谓也？然：寸口者，脉之大会，手太阴之动脉也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身。漏水下百刻，荣卫行阳二十五度，行阴亦二十五度，为一周<span class="emphasis_small">晬时也。</span>故五十度而复会于手太阴。太阴者，寸口也，即五脏六腑之所终始，故法取于寸口。</p>
<p class="content">脉有尺寸，何谓也？然：尺寸者，脉之大会要也。从关至尺是尺内，阴之所治也；从关至鱼际是寸口内，阳之所治也。故分寸为尺，分尺为寸。故阴得尺内一寸，阳得寸内九分。尺寸终始一寸九分，故曰尺寸也。</p>
<p class="content">脉有太过，有不及，有阴阳相乘，有覆有溢，有关有格，何谓也？然：关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为覆，为内关外格，此阳乘之脉，故曰覆溢。是真脏之脉也，人不病自死。</p>