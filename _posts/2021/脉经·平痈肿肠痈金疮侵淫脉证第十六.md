---
ID: 3329
post_title: >
  脉经·平痈肿肠痈金疮侵淫脉证第十六
post_name: '%e8%84%89%e7%bb%8f%c2%b7%e5%b9%b3%e7%97%88%e8%82%bf%e8%82%a0%e7%97%88%e9%87%91%e7%96%ae%e4%be%b5%e6%b7%ab%e8%84%89%e8%af%81%e7%ac%ac%e5%8d%81%e5%85%ad'
author: Editor
post_date: 2021-07-26 14:49:04
layout: post
link: http://kege.org.cn/3329
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平痈肿肠痈金疮侵淫脉证第十六

&nbsp;
<p class="content">脉数，身无热，内有痈也。<span class="emphasis_small">一云：腹无积聚，身体。一本</span><span class="emphasis_small">作：无热脉数。此为肠有脓。薏苡附子败酱汤主之。</span></p>
<p class="content">诸浮数脉，应当发热，而反洒淅恶寒，若有痛处，当发其痈。</p>
<p class="content">脉微而迟，必发热，弱而数，为振寒，当发痈肿。</p>
<p class="content">脉浮而数，身体无热，其形嘿嘿，胸中微躁<span class="emphasis_small">一作胃中微燥，</span>不知痛之所在，此人当发痈肿。</p>
<p class="content">脉滑而数，数则为热，滑则为实，滑则主荣，数则主卫，荣卫相逢，则结为痈。热之所过，则为脓也。</p>
<p class="content">师曰：诸痈肿，欲知有脓与无脓，以手掩肿上，热者为有脓，不热者为无脓。</p>
<p class="content">问曰：官羽林妇病，医脉之，何以知妇人肠中有脓，为下之则愈？师曰：寸口脉滑而数，滑则为实，数则为热，滑则为荣，数则为卫。卫数下降，</p>
<p class="content">荣滑上升，荣卫相干，血为浊败，少腹痞坚，小便或涩，或时汗出，或复恶寒，脓为已成。设脉迟紧，聚为瘀血，血下则愈。</p>
<p class="content">肠痈之为病，其身体甲错，腹皮<span class="emphasis_small">一作支</span>急，按之濡如肿状。肠痈者，少腹肿，按之则痛，小便数如淋，时时发热，自汗出，复恶寒，其脉迟紧者，脓未成，可下之，当有血。脉洪数者，脓已成，不可下也。大黄牡丹汤主之。</p>
<p class="content">问曰：寸口脉微而涩，法当亡血。若汗出，设不汗者云何？</p>
<p class="content">答曰：若身有疮，被刀器所伤，亡血故也。</p>
<p class="content">侵淫疮，从口起流向四肢者，可治；从四肢流来入口者，不可治。</p>