---
ID: 3263
post_title: 脉经·肾膀胱部第五
post_name: '%e8%84%89%e7%bb%8f%c2%b7%e8%82%be%e8%86%80%e8%83%b1%e9%83%a8%e7%ac%ac%e4%ba%94'
author: Editor
post_date: 2021-07-25 20:06:25
layout: post
link: http://kege.org.cn/3263
published: true
tags: [ ]
categories:
  - 脉经
---
新刊王氏脉经卷第三
朝散大夫守光禄卿直秘阁判登闻检院
上护军臣林亿等类次

肾膀胱部第五

肾象水，与膀胱合为腑<span class="emphasis_small">膀胱为津液之腑。</span>其经足少阴<span class="emphasis_small">足少阴肾脉也，</span>与足太阳为表里<span class="emphasis_small">足太阳膀胱脉也。</span>其脉沉<span class="emphasis_small">沉，肾脉之大形也，</span>其相秋三月<span class="emphasis_small">秋金王水相。</span>其王冬三月，废春三月，囚夏三月，其死季夏六月。其王日壬癸，王时人定、夜半；其困日丙丁，困时禺中、日中；其死日戊己，死时食时、日昳。其神志<span class="emphasis_small">肾之所藏者志也，</span>其主液，其养骨，其候耳，其声呻，其色黑，其臭腐，其液唾，其味咸，其宜酸，
<p class="content">其恶甘。肾俞在背第十四椎，募在京门；膀胱俞在背第十九椎，募在中极<span class="emphasis_small">横骨上一寸，在脐下五寸前陷者中。</span></p>
<p class="content">上新撰。</p>
<p class="content">肾者北方水，万物之所藏。<span class="emphasis_small">冬则北方用事，王在三时之后，肾在四脏之下，故王北方也。万物春生、夏长、秋收、冬藏。</span>百虫伏蛰，<span class="emphasis_small">冬伏蛰不食之虫，言有百种也。</span>阳气下陷，阴气上升。阳气中出，阴气烈为霜，遂不上升，化为雪霜，猛兽伏蛰，蜾虫匿藏。<span class="emphasis_small">阳气下陷者，谓降于土中也。其气犹越而升出，阴气在上寒盛，阳气虽升出而不能自致，因而化作霜雪。或谓阳气中出，是十月则霜降。猛兽伏蛰者，盖谓龙蛇冬时而潜处。蜾虫，无毛甲者，得寒皆伏蛰，逐阳气所在，如此避冰霜，自温养也。</span>其脉为沉。沉为阴，在里，不可发汗，发则蜾虫出，见其霜雪。<span class="emphasis_small">阳气在下，故冬脉沉，温养于脏腑，此为里实而表虚，复从外发其汗，此为逆治，非其法也。犹百虫伏蛰之时，而反出土见于冰霜，必死不疑。逆治者死，此之谓也。</span>阴气在表，阳气在脏，慎不可下，下之者伤脾，脾土弱即水气妄行。<span class="emphasis_small">阳气在下，温养诸脏、故不可下也。下之既损于阳气，而脾胃复伤。土以防水，而今反伤之。故令水得盈溢而妄行也。</span>下之者，如鱼出水，蛾入汤。<span class="emphasis_small">言治病逆，则杀人，如鱼出水，蛾入汤火之中，立死。</span>重客在里，慎不可熏，熏之逆客，其息则喘。<span class="emphasis_small">重客者，犹阳气也，重者，尊重之貌也。阳位尊处于上，今一时在下，非其常所，故言客也。熏谓烧针，及以汤火之辈熏发其汗，如此则客热从外入，与阳气相薄，是为逆也。气上熏胸中，故令喘息。</span>无持客热，令口烂疮。<span class="emphasis_small">无持者，无以汤火发熏其汗也。熏之则火气入里为客热，故令其口生疮。</span>阴脉且解，血散不通，正阳遂厥，阴不往从。<span class="emphasis_small">血行脉中，气行脉外，五十周而复会，如环之无端也。血为阴，气为阳，相须而行。发其汗，使阴阳离别，脉为解散，血不得通。厥者，逆也，谓阳气逆而不复相朝使。治病失所，故阴阳错逆，可不慎也。</span>客热狂入，内为结胸。<span class="emphasis_small">阴阳错乱，外热狂入，留结胸中也。</span>脾气遂弱，清溲痢通。<span class="emphasis_small">脾主水谷，其气微弱，水谷不化，下痢不息。清者，厕也，溲从水道出，而反清溲者，是谓下痢至厕也。</span></p>
<p class="content">上四时经。</p>
<p class="content">黄帝问曰：冬脉如营，何如而营？岐伯对曰：冬脉肾也，北方水也，万物之所以合藏，故其气来沉以搏<span class="emphasis_small">《甲乙》作濡，</span>故曰营。反此者病。黄帝曰：何如而反？岐伯曰：其气来如弹石者，此谓太过，病在外；其去如数者，此谓不及，病在中。黄帝曰：冬脉太过与不及，其病皆如何？岐伯曰：太过则令人解㑊，脊脉痛而少气，不欲言；不及则令人心悬如病饥，䏚中清，脊中痛，少腹满，小便黄赤。</p>
<p class="content">肾脉来喘喘累累如钩，按之而坚，曰肾平。冬以胃气为本。肾脉来如引葛，按之益坚，曰肾病。肾脉来发如夺索，辟辟如弹石，曰肾死。</p>
<p class="content">真肾脉至，搏而绝，如以指弹石，辟辟然，色黄黑不泽，毛折，乃死。</p>
<p class="content">冬胃微石，曰平；石多胃少，曰肾病；但石无胃，曰死。石而有钩，曰夏病；钩甚，曰今病。<span class="emphasis_small">凡人以水谷为</span><span class="emphasis_small">本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝但弦，心但钩，胃但弱，肺但毛，肾但石也。</span></p>
<p class="content">肾藏精，精舍志。盛怒而不止则伤志，伤志则善忘其前言，腰脊痛，不可以俯仰屈伸，毛悴色夭，死于季夏。</p>
<p class="content">冬肾水王，其脉沉濡而滑，曰平脉。反得大而缓者，是脾之乘肾，土之克水，为贼邪，大逆，十死不治。<span class="emphasis_small">一本云：日、月、年数至一，忌戊己。</span>反得弦细而长者，是肝之乘肾，子之扶母，为实邪，虽病自愈。反得浮<span class="emphasis_small">《千金》作微</span>涩而短者，是肺之乘肾，母之归子，为虚邪，虽病易治。反得洪大而散者<span class="emphasis_small">《千金》作浮大而洪，</span>是心之乘肾，火之陵水，为微邪，虽病即差。</p>
<p class="content">肾脉沉细而紧，再至，曰平；三至，曰离经，病；四至，脱精；五至，死；六至，命尽。足少阴脉也。</p>
<p class="content">肾脉急甚，为骨痿、癫疾；微急，为奔豚、沉厥，足不收，不得前后。缓甚，为折脊；微缓，为洞下，洞下者食不化，入咽还出。大甚，为阴痿；微大，为石水，起脐下以至小腹肿，垂垂然，上至胃管，死不治；小甚，为洞泄；微小，为消瘅。滑甚，为癃<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt003_6.png" alt="img" width="19" height="20" />；微滑，为骨痿，坐不能起，目无所见，视见黑花。涩甚，为大痈；微涩，为不月水，沉痔。</p>
<p class="content">足少阴气绝则骨枯。少阴者，冬脉也，伏行而濡骨髓者也。故骨不濡则肉不能著骨也，骨肉不相亲则肉濡而却，肉濡而却故齿长而垢<span class="emphasis_small">《难经》垢字作枯，</span>发无泽。发无泽者，骨先死。戊笃己死，土胜水也。</p>
<p class="content">肾死脏，浮之坚，按之乱如转丸，益下入尺中者，死。</p>
<p class="content">上《素问》、《针经》、张仲景。</p>