---
ID: 3327
post_title: >
  脉经·平呕吐哕下利脉证第十四
post_name: '%e8%84%89%e7%bb%8f%c2%b7%e5%b9%b3%e5%91%95%e5%90%90%e5%93%95%e4%b8%8b%e5%88%a9%e8%84%89%e8%af%81%e7%ac%ac%e5%8d%81%e5%9b%9b'
author: Editor
post_date: 2021-07-26 14:47:20
layout: post
link: http://kege.org.cn/3327
published: true
tags: [ ]
categories:
  - 脉经
---
新刊王氏脉经卷第八

朝散大夫守光禄卿直秘阁判登闻检院

上护军臣林亿等类次

平呕吐哕下利脉证第十四

&nbsp;
<p class="content">呕而脉弱，小便复利，身有微热，见厥者，难治。</p>
<p class="content">趺阳脉浮者，胃气虚，寒气在上，暖气在下，二气并争，但出不入，其人即呕而不得食，恐怖而死，宽缓即差。</p>
<p class="content">夫呕家有痈脓者，不可治呕，脓尽自愈。</p>
<p class="content">先呕却渴者，此为欲解。先渴却呕者，为水停心下，此属饮家。</p>
<p class="content">呕家本渴，今反不渴者，以心下有支饮也。</p>
<p class="content">问曰：病人脉数，数为热，当消谷引食，而反吐者，何也？</p>
<p class="content">师曰：以发其汗，令阳微，膈气虚，脉乃数，数为客热，不能消谷，胃中虚冷，故吐也。</p>
<p class="content">阳紧阴数，其人食已即吐，阳浮而数，亦为吐。</p>
<p class="content">寸紧尺涩，其人胸满，不能食而吐，吐止者为下之，故不能食。设言未止者，此为胃反，故尺为之微涩也。</p>
<p class="content">寸口脉紧而芤，紧则为寒，芤则为虚，虚寒相搏，脉为阴结而迟，其人则噎。关上脉数，其人则吐。</p>
<p class="content">脉弦者，虚也。胃气无余，朝食暮吐，变为胃反。寒在于上，医反下之，今脉反弦，故名曰虚。</p>
<p class="content">趺阳脉微而涩，微则下利，涩则吐逆，谷不得入也。</p>
<p class="content">寸口脉微而数，微则无气，无气则荣虚，荣虚则血不足，血不足则胸中冷。趺阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而涩，其病难治。</p>
<p class="content">夫吐家，脉来形状如新卧起。</p>
<p class="content">病人欲吐者，不可下之。</p>
<p class="content">呕吐而病在膈上，后思水者，解，急与之。思水者，猪苓散主之。</p>
<p class="content">哕而腹满，视其前后，知何部不利，利之即愈。</p>
<p class="content">夫六腑气绝于外者，手足寒，上气，脚缩。五脏气绝于内者，下利不禁，下甚者，手足不仁。</p>
<p class="content">下利，脉沉弦者，下重；其脉大者，为未止；脉微弱数者，为欲自止，虽发热不死。</p>
<p class="content">脉滑，按之虚绝者，其人必下利。</p>
<p class="content">下利，有微热，其人渴。脉弱者，今自愈。</p>
<p class="content">下利，脉数，若微发热，汗自出者，自愈。设脉复紧，为未解。</p>
<p class="content">下利，寸脉反浮数，尺中自涩，其人必清脓血。</p>
<p class="content">下利，手足厥，无脉，灸之不温，若脉不还，反微喘者，死。</p>
<p class="content">少阴负趺阳者为顺也。</p>
<p class="content">下利，脉数而浮<span class="emphasis_small">一作渴</span>者，今自愈。设不差，其人必清脓血，以有热故也。</p>
<p class="content">下利后，脉绝，手足厥冷，晬时脉还。手足温者，生。脉不还者，死。</p>
<p class="content">下利，脉反弦，发热身汗者，自愈。</p>
<p class="content">下利气者，当利其小便。</p>
<p class="content">下利清谷，不可攻其表，汗出必胀满。其脏寒者，当温之。</p>
<p class="content">下利，脉沉而迟，其人面少赤，身有微热。</p>
<p class="content">下利清谷，必郁冒，汗出而解，其人微厥。所以然者，其面戴阳，下虚故也。</p>
<p class="content">下利，腹胀满，身体疼痛，先温其里，乃攻其表。下利，脉迟而滑者，实也。利未欲止，当下之。</p>
<p class="content">下利，脉反滑者，当有所去，下乃愈。</p>
<p class="content">下利差，至其年、月、日、时复发，此为病不尽，当复下之。</p>
<p class="content">下利而谵语者，为有燥屎也，宜下之。</p>
<p class="content">下利而腹痛满，为寒实，当下之。</p>
<p class="content">下利，腹中坚者，当下之。</p>
<p class="content">下利后更烦，按其心下濡者，为虚烦也。</p>
<p class="content">下利后，脉三部皆平，按其心下坚者，可下之。</p>
<p class="content">下利，脉浮大者，虚也，以强下之故也。设脉浮革，因尔肠鸣，当温之。</p>
<p class="content">病者痿黄，躁而不渴，胃中寒实，而下利不止者，死。</p>
<p class="content">夫风寒下者，不可下之。下之后，心下坚痛。脉迟者，为寒，但当温之。脉沉紧，下之亦然。脉大浮弦，下之当已。</p>