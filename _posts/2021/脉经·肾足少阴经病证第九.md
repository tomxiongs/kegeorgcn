---
ID: 3285
post_title: 脉经·肾足少阴经病证第九
post_name: '%e8%84%89%e7%bb%8f%c2%b7%e8%82%be%e8%b6%b3%e5%b0%91%e9%98%b4%e7%bb%8f%e7%97%85%e8%af%81%e7%ac%ac%e4%b9%9d'
author: Editor
post_date: 2021-07-25 20:29:24
layout: post
link: http://kege.org.cn/3285
published: true
tags: [ ]
categories:
  - 脉经
---
新刊王氏脉经卷第六

朝散大夫守光禄卿直秘阁判登闻检院

上护军臣林亿等类次

肾足少阴经病证第九

&nbsp;
<p class="content">肾气虚，则厥逆；实，则胀满，四肢正黑。肾气虚，则梦见舟船溺人，得其时，梦伏水中，若有畏怖；肾气盛，则梦腰脊两解不相属。厥气客于肾，则梦临渊，没居水中。</p>
<p class="content">病在肾，夜半慧，日乘四季甚，下晡静。</p>
<p class="content">病先发于肾，少腹腰脊痛，胫酸。三日之膀胱，背<img class="picture_character" src="https://rwzyzs.pmphai.com/epub/5cd2470a7d1edc32c10d4456/OEBPS/images/txt006_14.png" alt="img" width="18" height="18" />筋痛，小便闭。二日上之心，心痛。三日之小肠，胀。四日不已，死。冬大晨，夏晏晡。肾脉搏坚而长，其色黄而赤，当病折腰。其软而散者，当病少血。肾脉沉之大而坚，浮之大而紧，苦手足骨肿，厥，而阴不兴，腰脊痛，少腹肿，心下有水气，时胀闭，时泄。得之浴水中，身未干而合房内，及劳倦发之。</p>
<p class="content">黑，脉之至也，上坚而大，有积气在少腹与阴，名曰肾痹。得之沐浴清水而卧。凡有所用力举重，若入房过度，汗出如浴水，则伤肾。肾胀者，腹满引背央央然，腰髀痛。肾水者，其人腹大，脐肿，腰重痛，不得溺，阴下湿如牛鼻头汗，其足逆寒，大便反坚。肾著之为病，从腰以下冷，腰重如带五千钱。肾著之病，其人身体重，腰中冷如冰状。<span class="emphasis_small">一作如水洗状。一作如坐水中，形如水状。</span>反不渴，小便自利，食饮如故，是其证也。病属下焦。从身劳汗出，衣里冷湿故，久久得之。</p>
<p class="content">肾之积，名曰奔豚，发于少腹，上至心下，如豚奔走之状，上下无时。久久不愈，病喘逆，骨痿，少气。以夏丙丁日得之，何也？脾病传肾，肾当传心，心适以夏王，王者不受邪，肾复欲还脾，脾不肯受，因留结为积，故知奔豚以夏得之。水流夜疾，何以故？师曰：土休，故流疾而有声，人亦应之，人夜卧则脾不动摇，脉为之数疾也。肾病，其色黑，其气虚弱，吸吸少气，两耳苦聋，腰痛，时时失精，饮食减少，膝以下清，其脉沉滑而迟，此为可治。宜服内补散、建中汤、肾气丸、地黄煎。春当刺涌泉，秋刺伏留，冬刺阴谷，皆补之。夏刺然谷，季夏刺太溪，皆泻之。又当灸京门五十壮，背刺第十四椎百壮。肾病者，必腹大，胫肿痛，喘欬，身重，寝汗出，憎风。虚即胸中痛，大腹、小腹痛，清厥，意不乐。取其经，足少阴、太阳血者。邪在肾，则骨痛，阴痹。阴痹者，按之而不得，腹胀，腰痛，大便难，肩背、颈项强痛，时眩。取之涌泉、昆仑，视有血者，尽取之。</p>
<p class="content">足少阴之脉，起于小指之下，斜趣足心，出然骨之下，循内踝之后，别入跟中，以上腨内，出腘中内廉，上股内后廉，贯脊，属肾，络膀胱。其直者，从肾上贯肝膈，入肺中，循喉咙，侠舌本。其支者，从肺出络心，注胸中。是动则病饥而不欲食，面黑如炭色<span class="emphasis_small">一作地色，</span>欬唾则有血，喉鸣而喘，坐而欲起，目䀮䀮无所见，心悬若饥状，气不足则善恐，心惕惕若人将捕之，是为骨厥<span class="emphasis_small">一作痿。</span>是主肾所生病者，口热，舌干，咽肿，上气，嗌干及痛，烦心，心痛，黄疸，肠澼，脊、股内后廉痛，痿厥，嗜卧，足下热而痛。灸则强食而生害<span class="emphasis_small">一作肉，</span>缓带被发，大杖重履而步。盛者，则寸口大再倍于人迎；虚者，则寸口反小于人迎也。</p>
<p class="content">足少阴之别，名曰大钟。当踝后绕跟，别走太阳。其别者，并经上走于心包，下贯腰脊。其病，气逆则烦闷，实则闭癃，虚则腰痛，取之所别。肾病，手足逆冷，面赤目黄，小便不禁，骨节烦疼，少腹结痛，气冲于心。其脉当沉细而滑，今反浮大；其色当黑，而反黄。此是土之克水，为大逆，十死不治。</p>