---
ID: 3260
post_title: 脉经·心小肠部第二
post_name: '%e8%84%89%e7%bb%8f%c2%b7%e5%bf%83%e5%b0%8f%e8%82%a0%e9%83%a8%e7%ac%ac%e4%ba%8c'
author: Editor
post_date: 2021-07-25 20:03:30
layout: post
link: http://kege.org.cn/3260
published: true
tags: [ ]
categories:
  - 脉经
---
新刊王氏脉经卷第三

朝散大夫守光禄卿直秘阁判登闻检院
上护军臣林亿等类次

心小肠部第二

&nbsp;
<p class="content">心象火，与小肠合为腑<span class="emphasis_small">小肠为受盛之腑也。</span>其经手少阴<span class="emphasis_small">手少阴心脉也，</span>与手太阳为表里<span class="emphasis_small">手太阳小肠脉也。</span>其脉洪<span class="emphasis_small">洪，心脉之大形，</span>其相春三月<span class="emphasis_small">木王火相，</span>王夏三月，废季夏六月，囚秋三月<span class="emphasis_small">金王火囚，</span>死冬三月<span class="emphasis_small">水王火死。</span>其王日丙丁，王时禺中、日中；其困日庚辛，困时晡时、日入，其死日壬癸，死时人定、夜半。其藏神<span class="emphasis_small">心之所藏者神也，</span>其主臭，其养血<span class="emphasis_small">心气所养者血，</span>其候舌，其声言<span class="emphasis_small">言由心出，故主言，</span>其色赤，其臭焦，其液汗，其味苦，其宜甘<span class="emphasis_small">甘，脾味也，</span>其恶咸<span class="emphasis_small">咸，肾味也。</span>心俞在背第五椎<span class="emphasis_small">或云第七椎，</span>募在巨阙<span class="emphasis_small">在心下一寸，</span>小肠俞在背第十八椎，募在关元<span class="emphasis_small">脐下三寸。</span></p>
<p class="content">上新撰。</p>
<p class="content">心者南方火，<span class="emphasis_small">心主血，其色赤，故以夏王于南方，应火行。</span>万物洪盛，垂枝布叶，皆下垂如曲，故名曰</p>
<p class="content">钩。<span class="emphasis_small">心王之时，太阳用事，故草木茂盛，枝叶布舒，皆下垂曲。故谓之钩也。</span>心脉洪大而长，洪则卫气实，实则气无从出。<span class="emphasis_small">脉洪者卫气实，卫气实则腠理密，密则气无从出。</span>大则荣气萌，萌洪相薄，可以发汗，故名曰长。<span class="emphasis_small">荣者血也，萌当为明字之误耳，血王故明且大也。荣明卫实，当须发动，通其津液也。</span>长洪相得，即引水浆，溉灌经络，津液皮肤。<span class="emphasis_small">夏热阳气盛，故其人引水浆，润灌肌肤，以养皮毛，犹草木须雨泽以长枝叶。</span>太阳洪大，皆是母躯，幸得戊己，用牢根株。<span class="emphasis_small">太阳夏火，春木为其母。阳得春始生，名曰少阳。到夏洪盛，名曰太阳，故言是母躯也。戊己土也，土为火子，火王即土</span><span class="emphasis_small">相，故用牢根株也。</span>阳气上出，汗见于头。五月枯䓸，胞中空虚，医反下之，此为重虚也。<span class="emphasis_small">月当为内，</span>䓸<span class="emphasis_small">当为干，枯燥也。皆字误耳。内字似月，由来远矣，遂以传焉。人头者，诸阳之会。夏时饮水浆，上出为汗，先从头流于身躯，以实其表，是以五内干枯，燥则胞中空虚，津液少也。胞者膀胱，津液之腑也。愚医不晓，故反下之，令重虚也。</span>脉浮有表无里，阳无所使。<span class="emphasis_small">阳盛脉浮，宜发其汗，而反下之，损于阴气。阳为表，阴为里。《</span><span class="emphasis_small">经》言：阳为阴使，阴为阳守，相须而行。脉浮，故无里也。治之错逆，故令阴阳离别，不能复相朝使。</span>不但危身，并中其母。<span class="emphasis_small">言下之，不但伤心，并复中肝。</span></p>
<p class="content">上四时经。</p>
<p class="content">黄帝问曰：夏脉如钩，何如而钩？岐伯曰：夏脉心也，南方火也，万物之所以盛长也。故其气来盛去衰，故曰钩，反此者病。黄帝曰：何如而反？岐伯曰：其气来盛去亦盛，此谓太过，病在外；其来不盛去反盛，此谓不及，病在中。黄帝曰：夏脉太过与不及，其病皆何如？岐伯曰：太过则令人身热而肤痛，为浸淫；不及则令人烦心，上见欬唾，下为气泄。帝曰：善。</p>
<p class="content">心脉来累累如连珠，如循琅玕，曰平。夏以胃气为本。心脉来，喘喘<span class="emphasis_small">《甲乙》作累累</span>连属，其中微曲，曰心病。心脉来前曲后居，如操带钩，曰心死。</p>
<p class="content">真心脉至，坚而搏，如循薏苡子，累累然，其色赤黑不泽，毛折，乃死。夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。</p>
<p class="content">心藏脉，脉舍神。怵惕思虑则伤神，神伤则恐惧自失，破䐃脱肉，毛悴色夭，死于冬。</p>
<p class="content">夏心火王，其脉洪<span class="emphasis_small">《千金》作浮大而洪</span>大而散，名曰平脉。反得沉濡而滑者，是肾之乘心，水之克火，为贼邪，大逆，十死不治。<span class="emphasis_small">一本云：日、月、年数至二，忌壬癸。</span>反得大而缓者，是脾之乘心，子之扶母，为实邪，虽病自愈。反得弦细而长者，是肝之乘心，母之归子，为虚邪，虽病易治。反得浮<span class="emphasis_small">《千金》浮作微</span>涩而短者，是肺之乘心。金之陵火，为微邪，虽病即差。</p>
<p class="content">心脉来累累如贯珠滑利，再至，曰平；三至，曰离经，病；四至，脱精；五至，死；六至，命尽。手少阴脉。</p>
<p class="content">心脉急甚，为瘈疭；微急，为心痛引背，食不下。缓甚为狂笑；微缓，为伏梁，在心下，上下行，时唾血。大甚，为喉介；微大，为心痹引背，善泪出。小甚，为善哕；微小，为消瘅。滑甚，为善渴，微滑，为心疝引脐，少腹鸣；涩甚，为喑；微涩，为血溢，维厥，耳鸣，巅疾。</p>
<p class="content">手少阴气绝则脉不通。少阴者，心脉也。心者，脉之合也。脉不通则血不流，血不流则发色不泽，故其面黑如漆柴者，血先死。壬笃癸死，水胜火也。</p>
<p class="content">心死脏，浮之脉实，如豆麻击手，按之益躁疾者，死。</p>
<p class="content">上《素问》、《针经》、张仲景。</p>