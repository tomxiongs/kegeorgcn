---
ID: 3336
post_title: >
  脉经·平阴中寒转胞阴吹阴生疮脱下证第七
post_name: '%e8%84%89%e7%bb%8f%c2%b7%e5%b9%b3%e9%98%b4%e4%b8%ad%e5%af%92%e8%bd%ac%e8%83%9e%e9%98%b4%e5%90%b9%e9%98%b4%e7%94%9f%e7%96%ae%e8%84%b1%e4%b8%8b%e8%af%81%e7%ac%ac%e4%b8%83'
author: Editor
post_date: 2021-07-26 14:55:44
layout: post
link: http://kege.org.cn/3336
published: true
tags: [ ]
categories:
  - 脉经
---
新刊王氏脉经卷第九

朝散大夫守光禄卿直秘阁判登闻检院

上护军臣林亿等类次

平阴中寒转胞阴吹阴生疮脱下证第七

&nbsp;
<p class="content">妇人阴寒，温中坐药，蛇床子散主之。</p>
<p class="content">妇人著坐药，强下其经，目眶为痛，足跟难以践地，心中状如悬。</p>
<p class="content">问曰：有一妇人病，饮食如故，烦热不得卧，而反倚息者，何也？师曰：得病转胞，不得溺也。何以故？师曰：此人故肌盛，头举身满，今反羸瘦，头举中空感<span class="emphasis_small">一作减，</span>胞系了戾，故致此病，但利小便则愈，宜服肾气丸，以中有茯苓故也。方在《虚劳》中。</p>
<p class="content">师曰：脉得浮紧，法当身躯疼痛。设不痛者，当射云何，因当射言。若肠中痛、腹中鸣、欬者，因失便，妇人得此脉者，法当阴吹。</p>
<p class="content">师曰：寸口脉浮而弱，浮则为虚，弱则无血，浮则短气，弱则有热，而自汗出。趺阳脉浮而涩，浮则气满，涩则有寒，喜噫吞酸。其气而下，少腹则寒。少阴脉弱而微，微则少血，弱则生风，微弱相搏，阴中恶寒，胃气下泄，吹而正喧。</p>
<p class="content">师曰：胃气下泄，吹而正喧，此谷气之实也，膏发导之。</p>
<p class="content">少阴脉滑而数者，阴中则生疮。</p>
<p class="content">少阴脉数则气淋，阴中生疮。</p>
<p class="content">妇人阴中蚀疮烂，狼牙汤洗之。</p>
<p class="content">妇人脏肿如瓜，阴中疼引腰痛者，杏仁汤主之。</p>
<p class="content">少阴脉弦者，白肠必挺核。</p>
<p class="content">少阴脉浮而动，浮则为虚，动则为痛，妇人则脱下。</p>