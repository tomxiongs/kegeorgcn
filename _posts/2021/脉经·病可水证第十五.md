---
ID: 3303
post_title: 脉经·病可水证第十五
post_name: '%e8%84%89%e7%bb%8f%c2%b7%e7%97%85%e5%8f%af%e6%b0%b4%e8%af%81%e7%ac%ac%e5%8d%81%e4%ba%94'
author: Editor
post_date: 2021-07-26 11:30:54
layout: post
link: http://kege.org.cn/3303
published: true
tags: [ ]
categories:
  - 脉经
---
新刊王氏脉经卷第七

朝散大夫守光禄卿直秘阁判登闻检院

上护军臣林亿等类次

病可水证第十五

&nbsp;
<p class="content">太阳病，发汗后，若大汗出，胃中干燥，烦不得眠，其人欲饮水，当稍饮之，令胃中和，则愈。</p>
<p class="content">厥阴病，渴欲饮水者，与水饮之即愈。太阳病，寸口缓，关上小浮，尺中弱，其人发热而汗出，复恶寒，不呕，但心下痞者，此为医下也。若不下，其人复不恶寒而渴者，为转属阳明。小便数者，大便即坚，不更衣十日，无所苦也。欲饮水者，但与之，当以法救渴，宜五苓散。</p>
<p class="content">寸口脉洪而大，数而滑，洪大则荣气长，滑数则胃气实，荣长则阳盛，怫郁不得出身，胃实则坚难，大便则干燥，三焦闭塞，津液不通，医发其汗，阳盛不周，复重下之，胃燥热蓄，大便遂摈，小便不利，荣卫相搏，心烦发热，两眼如火，鼻干面赤，舌燥齿黄焦，故大渴。过经成坏病，针药所不能制，与水灌枯槁，阳气微散，身寒温衣覆，汗出表里通，然其病即除。形脉多不同，此愈非法治，但医所当慎，妄犯伤荣卫。</p>
<p class="content">霍乱而头痛发热，身体疼痛，热多欲饮水，属五苓散。</p>
<p class="content">呕吐而病在膈上，后必思水者，急与猪苓散。饮之水，亦得也。</p>