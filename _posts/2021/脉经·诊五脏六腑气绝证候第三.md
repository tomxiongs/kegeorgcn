---
ID: 3266
post_title: >
  脉经·诊五脏六腑气绝证候第三
post_name: '%e8%84%89%e7%bb%8f%c2%b7%e8%af%8a%e4%ba%94%e8%84%8f%e5%85%ad%e8%85%91%e6%b0%94%e7%bb%9d%e8%af%81%e5%80%99%e7%ac%ac%e4%b8%89'
author: Editor
post_date: 2021-07-25 20:10:28
layout: post
link: http://kege.org.cn/3266
published: true
tags: [ ]
categories:
  - 脉经
---
新刊王氏脉经卷第四

朝散大夫守光禄卿直秘阁判登闻检院

上护军臣林亿等类次

诊五脏六腑气绝证候第三

&nbsp;

病人肝绝，八日死。何以知之？面青，但欲伏眠，目视而不见人，汗<span class="emphasis_small">一作泣</span>出如水不止。<span class="emphasis_small">一曰二日死。</span>
<p class="content">病人胆绝，七日死，何以知之？眉为之倾。</p>
<p class="content">病人筋绝，九日死。何以知之？手足爪甲青，呼骂不休。<span class="emphasis_small">一曰八日死。</span></p>
<p class="content">病人心绝，一日死。何以知之？肩息，回视，立死。<span class="emphasis_small">一曰目亭亭，一日死。</span></p>
<p class="content">病人肠<span class="emphasis_small">一云小肠</span>绝，六日死。何以知之？发直如干麻，不得屈伸，白汗不止。</p>
<p class="content">病人脾绝，十二日死。何以知之？口冷，足肿，腹热，胪胀，泄利不觉，出无时度。<span class="emphasis_small">一曰五日死。</span></p>
<p class="content">病人胃绝，五日死。何以知之？脊痛，腰中重，不可反覆。<span class="emphasis_small">一曰腓肠平，九日死。</span></p>
<p class="content">病人肉绝，六日死。何以知之？耳干，舌皆肿，溺血，大便赤泄。<span class="emphasis_small">一曰足肿，九日死。</span></p>
<p class="content">病人肺绝，三日死，何以知之？口张，但气出而不还。<span class="emphasis_small">一曰鼻口虚张短气。</span></p>
<p class="content">病人大肠绝，不治。何以知之？泄利无度，利绝则死。</p>
<p class="content">病人肾绝，四日死。何以知之？齿为暴枯，面为正黑，目中黄色，腰中欲折，白汗出如流水。<span class="emphasis_small">一曰人中平，七日死。</span></p>
<p class="content">病人骨绝，齿黄落，十日死。</p>
<p class="content">诸浮脉无根者，皆死。已上五脏六腑为根也。</p>