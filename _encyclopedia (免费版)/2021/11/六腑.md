---
ID: 3732
post_title: 六腑
post_name: '%e5%85%ad%e8%85%91'
author: Editor
post_date: 2021-11-27 21:21:48
layout: encyclopedia
link: 'http://kege.org.cn/encyclopedia/%e5%85%ad%e8%85%91'
published: true
tags: [ ]
categories: [ ]
---
<blockquote><em>所谓五脏者，藏精气而不泻也，故满而不能实。六腑者，传化物而不藏，故实而不能满也。《素问·五脏别论篇第十一》</em></blockquote>
云化物而不藏，则六腑即上文传化之府。上文言传化之府，云：胃、大肠、小肠、三焦、膀胱，则止五府，又云“魄门亦为五藏使，水谷不得久藏”，则“魄门”亦实传化之府之一，合之成六腑。然则此六腑为“胃、大肠、小肠、三焦、膀胱、魄门”，与《素问·金匮真言论》以“胆、胃、大肠、小肠、膀胱、三焦”为六腑者异。胆亦见上文，乃奇恒之府，非传化之府，故舍胆而取魄门为六。自来《素问》家俱略未说，故为拈出之。下文两言六腑，当同。

藏府之说，今医工一从《素问·金匮真言论》，而在古初无定论。故《素问·灵兰秘典论》云：愿闻十二藏之相使，贵贱何如？又《素问·六节藏象论》云：凡十一藏，取决于胆也。是合藏府而通谓之藏矣。又《素问·六节藏象论》及《素问·三部九候论》并言九野为九藏，故神藏五，形藏四。王冰注云：所谓形藏四者，一头角，二耳目，三口齿，四胸中。则头角、耳目、口齿、胸中亦为藏矣。又《素问·脉要精微论》：夫五藏者，身之强也。而彼下文云：头者，精明之府；背者，胸中之府；腰者，肾之府；膝者，筋之府；骨者，髓之府，则是五府也，而云五藏，五藏而又为头、背、腰、膝、骨矣。上文云：“黄帝问曰：余闻方士或以脑髓为藏，或以肠胃为藏，或以为府”，则当时藏府之说有争辩矣。

<span style="color: #808080;"><em>参考文献</em></span>

<span style="color: #808080;"><em>钱超尘主编《清儒&lt;黄帝内经&gt;训诂校勘文集》之于鬯著《香草续校书 ·内经素问》（p.297），北京科学技术出版社，2017年1月第1版</em></span>