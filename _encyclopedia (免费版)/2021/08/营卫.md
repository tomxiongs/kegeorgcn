---
ID: 3435
post_title: 营卫
post_name: '%e8%90%a5%e5%8d%ab'
author: Editor
post_date: 2021-08-26 17:06:20
layout: encyclopedia
link: 'http://kege.org.cn/encyclopedia/%e8%90%a5%e5%8d%ab'
published: true
tags: [ ]
categories: [ ]
---
参考链接：卫气 营气

帝曰：形弊血尽而功不立者何？岐伯曰：神不使也。帝曰：何谓神不使？岐伯曰：针石，道也。精神进，志意治，故病可愈。今精坏神去，荣卫不可复收。何者？嗜欲无穷，而忧患不止，精气㢮坏，营泣卫除，故神去之而病不愈也。《素问·汤液醪醴论篇第十四》

秋胃微毛曰平，毛多胃少曰肺病，但毛无胃曰死，毛而有弦曰春病，弦甚曰今病。藏真高于肺，以行荣卫阴阳也。《素问·平人气象论篇第十八》

观其冥冥者，言形气荣卫之不形于外，而工独知之，以日之寒温，月之虚盛，四时气之浮沈，参伍相合而调之，工常先见之，然而不形于外，故曰观于冥冥焉。《素问·八正神明论篇第二十六》

故养神者，必知形之肥瘦，荣卫血气之盛衰。血气者，人之神，不可不谨养。《素问·八正神明论篇第二十六》

黄帝问曰：余闻九针九篇，夫子乃因而九之，九九八十一篇，余尽通其意矣。经言气之盛衰，左右倾移，以上调下，以左调右，有馀不足，补写于荣输，余知之矣。此皆荣卫之倾移，虚实之所生，非邪气从外入于经也。余愿闻邪气之在经也，其病人何如，取之奈何。《素问·离合真邪论篇第二十七》

诛罚无过，命曰：大惑，反乱大经，真不可复，用实为虚，以邪为真，用针无义，反为气贼，夺人正气，以从为逆，荣卫散乱，真气已失，邪独内著，绝人长命，予人天殃，不知三部九候，故不能久长。《素问·离合真邪论篇第二十七》

六日，厥阴受之，厥阴脉循阴器而络于肝，故烦满而囊缩。三阴三阳，五藏六府，皆受病，荣卫不行，五藏不通，则死矣。《素问·热论篇第三十一》

五藏已伤，六府不通，荣卫不行，如是之后，三日乃死，何也。《素问·热论篇第三十一》

荣气虚，卫气实也，荣气虚则不仁，卫气虚则不用，荣卫俱虚，则不仁且不用，肉如故也，人身与志不相有，曰死。《素问·逆调论篇第三十四》

怒则气逆，甚则呕血及飱泄，故气上矣。喜则气和志达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，荣卫通汗大泄，故气泄。《素问·举痛论篇第三十九》

帝曰：荣卫之气，亦令人痹乎。歧伯曰：荣者水谷之精气也，和调于五藏，洒陈于六府，乃能入于脉也；故循脉上下，贯五藏络六府也。卫者水谷之悍气也，其气慓疾滑利，不能入于脉也；故循皮肤之中，分肉之闲，熏于肓膜，散于胸腹，逆其气则病，从其气则愈。不与风寒湿气合，故不为痹。帝曰：善。痹或痛，或不痛或不仁，或寒，或热，或燥，或湿，其故何也。歧伯曰：痛者，寒气多也，有寒故痛也。其不痛不仁者，病久入深，荣卫之行涩，经络时踈，故不通，皮肤不营，故为不仁。其寒者，阳气少，阴气多，与病相益，故寒也；其热者，阳气多，阴气少，病气胜阳遭阴，故为痹热。其多汗而濡者，此其逢湿甚也，阳气少，阴气盛，两气相感，故汗出而濡也。《素问·痹论篇第四十三》

帝曰：余已知气穴之处，游针之居，愿闻孙络溪谷，亦有所应乎。歧伯曰：孙络三百六十五穴会，亦以应一岁，以溢奇邪，以通荣卫，荣卫稽留，卫散荣溢，气竭血著，外为发热，内为少气，疾写无怠，以通荣卫，见而写之，无问所会。《素问·气穴论篇第五十八》

愿闻溪谷之会也。歧伯曰：肉之大会为谷，肉之小会为溪，肉分之闲，溪谷之会，以行荣卫，以会大气。邪溢气壅，脉热肉败荣卫不行，必将为脓内销骨髓，外破大膕，留于节凑，必将为败。积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。溪谷三百六十五穴会，亦应一岁。其小痹淫溢，循脉往来，微针所及，与法相同。《素问·气穴论篇第五十八》

虚邪偏容于身半，其入深，内居荣卫，荣卫稍衰，则真气去，邪气独留，发为偏枯。其邪气浅者，脉偏痛。《灵枢经·刺节真邪第七十五》

黄帝曰：营卫寒痹之为病奈何？伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中。寒痹之为病也，留而不去，时痛而皮不仁。《灵枢经·寿夭刚柔第六》

凡此十二禁者，其脉乱气散，逆其营卫，经气不次，因而刺之，则阳病入于阴，阴病出为阳，则邪气复生。《灵枢经·终始第九》

黄帝曰：老人之不夜瞑者，何气使然？少壮之人，不昼瞑者，何气使然？歧伯答曰：壮者之气血盛，其肌肉滑，气道通，营卫之行不失其常，故昼精而夜瞑。老者之气血衰，其肌肉枯，气道涩，五藏之气相搏，其营气衰少而卫气内伐，故昼不精，夜不瞑。《灵枢经·营卫生会第十八》

黄帝曰：愿闻营卫之所行，皆何道从来？歧伯答曰：营出于中焦，卫出于下焦。黄帝曰：愿闻三焦之所出。歧伯答曰：上焦出于胃上口，并咽以上，贯膈，而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度一周也。故五十度而复太会于手太阴矣。《灵枢经·营卫生会第十八》

黄帝曰：夫血之与气，异名同类。何谓也？歧伯答曰：营卫者，精气也，血者，神气也，故血之与气，异名同类焉。故夺血者无汗，夺汗者无血，故人生有两死而无两生。《灵枢经·营卫生会第十八》

黄帝问于歧伯曰：余闻刺法于夫子，夫子之所言，不离于营卫血气。夫十二经脉者，内属于府藏，外络于肢节，夫子乃合之于四海乎。歧伯答曰：人亦有四海，十二经水。经水者，皆注于海，海有东西南北，命曰四海。黄帝曰：以人应之奈何？歧伯曰：人有髓海，有血海，有气海，有水谷之海，凡此四者，以应四海也。《灵枢经·海论第三十三》

黄帝曰：何谓相顺？歧伯曰：经脉十二者，以应十二月。十二月者，分为四时。四时者，春秋冬夏，其气各异，营卫相随，阴阳已知，清浊不相干，如是则顺之而治。《灵枢经·五乱第三十四》

黄帝曰：胀者焉生？何因而有？歧伯曰：卫气之在身也，常然并脉，循分肉，行有逆顺，阴阳相随，乃得天和，五藏更始，四时循序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。黄帝曰：善。何以解惑？歧伯曰：合之于真，三合而得。《灵枢经·胀论第三十五》

黄帝曰：愿闻淫邪泮衍，奈何？歧伯曰：正邪从外袭内，而未有定舍，反淫于藏，不得定处，与营卫俱行，而与魂魄飞扬，使人卧不得安而喜梦；气淫于府，则有馀于外，不足于内；气淫于藏，则有馀于内，不足于外。《灵枢经·淫邪发梦第四十三》

黄帝曰：何者为神？歧伯曰：血气已和，营卫已通，五藏已成，神气舍心，魂魄毕具，乃成为人。《灵枢经·天年第五十四》

黄帝曰：人之寿夭各不同，或夭寿，或卒死，或病久，愿闻其道。歧伯曰：五藏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六府化谷，津液布扬，各如其常，故能长久。《灵枢经·天年第五十四》

黄帝曰：人之寿百岁而死，何以致之？歧伯曰：使道隧以长，基墙高以方，通调营卫，三部三里起，骨高肉满，百岁乃得终。《灵枢经·天年第五十四》

谷气津液已行，营卫大通，乃化糟粕，以次传下。《灵枢经·五味第五十六》

黄帝曰：营卫之行奈何？伯高曰：谷始入于胃，其精微者，先出于胃之两焦，以溉五藏，别出两行，营卫之道。《灵枢经·五味第五十六》

营卫之行也，上下相贯，如环之无端，今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合，相输如环。《灵枢经·动输第六十二》

黄帝曰：辛走气，多食之，令人洞心，何也？少俞曰：辛入于胃，其气走于上焦，上焦者，受气而营诸阳者也，姜韭之气熏之，营卫之气，不时受之，久留心下，故洞心。辛与气俱行，故辛入而与汗俱出。《灵枢经·五味论第六十三》

用针之类，在于调气，气积于胃，以通营卫，各行其道。宗气留于海，其下者，注于气街，其上者，走于息道。故厥在于足，宗气不下，脉中之血，凝而留止，弗之火调，弗能取之。《灵枢经·刺节真邪第七十五》

目者，五藏六府之精也，营卫魂魄之所常营也，神气之所生也。《灵枢经·大惑论第八十》

黄帝曰：人之善忘者，何气使然？歧伯曰：上气不足，下气有馀，肠胃实而心肺虚。虚则营卫留于下，久之不以时上，故善忘也。《灵枢经·大惑论第八十》

歧伯曰：经脉留行不止，与天同度，与地合纪。故天宿失度，日月薄蚀；地经失纪，水道流溢，草萓不成，五谷不殖；径路不通，民不往来，巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。《灵枢经·痈疽第八十一》

黄帝曰：夫子言痈疽，何以别之？歧伯曰：营卫稽留于经脉之中，则血泣而不行，不行则卫气从之而不通，壅遏而不得行，故热。《灵枢经·痈疽第八十一》