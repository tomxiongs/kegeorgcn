---
ID: 3427
post_title: 卫气
post_name: '%e5%8d%ab%e6%b0%94'
author: Editor
post_date: 2021-08-26 11:34:38
layout: encyclopedia
link: 'http://kege.org.cn/encyclopedia/%e5%8d%ab%e6%b0%94'
published: true
tags: [ ]
categories: [ ]
---
<p style="text-align: center;"><a href="https://i.postimg.cc/CLT0TMcY/IMG-20230801-074724.jpg"><img class="alignnone size-full" src="https://i.postimg.cc/CLT0TMcY/IMG-20230801-074724.jpg" width="180" height="135" /></a></p>
愿闻卫气之行，出入之合，何如？岐伯曰：岁有十二月，日有十二辰，子午为经，卯酉为纬，天周二十八宿，而一面七星，四七二十八星，房昴为纬，虚张为经。是故房至毕为阳，昴至心为阴，阳主昼，阴主夜。故卫气之行，一日一夜五十周于身，昼日行于阳二十五周，夜行于阴二十五周，周于五脏。《灵枢经·卫气行第七十六》

苍天之气，清净则志意治，顺之则阳气固，虽有贼邪，弗能害也，此因时之序。故圣人抟精神，服天气，而通神明。失之则内闭九窍，外壅肌肉，卫气散解，此谓自伤，气之削也。《素问·生气通天论篇第三》

人有大谷十二分，小溪三百五十四名，少十二<a class="encyclopedia tooltipstered" href="http://kege.org.cn/encyclopedia/%e4%bf%9e" target="_self" rel="noopener">俞</a>，此皆<a class="encyclopedia tooltipstered" href="http://kege.org.cn/encyclopedia/%e5%8d%ab%e6%b0%94" target="_self" rel="noopener">卫气</a>之所留止，邪气之所客也，针石缘而去之。《<a class="encyclopedia tooltipstered" href="http://kege.org.cn/encyclopedia/658" target="_self" rel="noopener">素问·五脏生成</a>篇第十》

人之肉苛者，虽近衣絮，犹尚苛也，是谓何疾？岐伯曰：荣气虚，卫气实也。荣气虚则不用，卫气虚则不仁，荣卫俱虚则不用且不仁，肉如故也。人身与志不相有，曰死。《素问·逆调论篇第三十四》

此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴，此气得阳而外出，得阴而内薄，内外相薄，是以日作。《素问·疟论篇第三十五》

邪气客于风府，循膂而下，卫气一日一夜大会于风府，其明日日下一节，故其作也晏。此先客于脊背也，每至于风府则腠理开，腠理开则邪气入，邪气入则病作，以此日作稍益晏也。其出于风府，日下一节，二十五日下至骶骨，二十六日入于脊内，注于伏膂之脉，其气上行，九日出于缺盆之中，其气日高，故作日益早也。其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。《素问·疟论篇第三十五》

夫子言卫气每至于风府，腠理乃发，发则邪气入，入则病作。今卫气日下一节，其气之发也不当风府，其日作者奈何？岐伯曰：此邪气客于头项，循膂而下者也，故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所合，则其府也。《素问·疟论篇第三十五》

夫风之与疟也，相似同类，而风独常在，疟得有时而休者何也？岐伯曰：风气留其处，故常在；疟气随经络沉以内薄，故卫气应乃作。《素问·疟论篇第三十五》

疟气者，必更盛更虚，当气之所在也。病在阳，则热而脉躁；在阴，则寒而脉静；极则阴阳俱衰，卫气相离，故病得休；卫气集，则复病也。《素问·疟论篇第三十五》

时有间二日或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。疟者，阴阳更胜也，或甚或不甚，故或渴或不渴。《素问·疟论篇第三十五》

风气与太阳俱入，行诸脉俞，散于分肉之间，与卫气相干，其道不利，故使肌肉愤䐜而有疡，卫气有所凝而不行，故其肉有不仁也。《素问·风论篇第四十二》

取分肉间，无中其经，无伤其络，卫气得复，邪气乃索。《素问·调经论篇第六十二》

寒湿之中人也，皮肤收，肌肉坚紧，荣血泣，卫气去，故曰虚。《素问·调经论篇第六十二》

上焦不通利，则皮肤致密，腠理闭塞，玄府不通，卫气不得泄越，故外热。《素问·调经论篇第六十二》

饮酒者，卫气先行皮肤，先充络脉，络脉先盛，故卫气已平，营气乃满，而经脉大盛。《灵枢经·经脉第十》

人受气于谷，谷入于胃，以传与肺，五脏六腑，皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。《灵枢经·营卫生会第十八》

老者之气血衰，其肌肉枯，气道涩，五脏之气相搏，其营气衰少而卫气内伐，故昼不精，夜不瞑。《灵枢经·营卫生会第十八》

人有热，饮食下胃，其气未定，汗则出，或出于面，或出于背，或出于身半，其不循卫气之道而出何也？岐伯曰：此外伤于风，内开腠理，毛蒸理泄，卫气走之，固不得循其道，此气慓悍滑疾，见开而出，故不得从其道，故命曰漏泄。《灵枢经·营卫生会第十八》

夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破败，经络厥绝，脉道不通，阴阳相逆，卫气稽留，经脉虚空，血气不次，乃失其常。《灵枢经·口问第二十八》

人之欠者，何气使然？岐伯答曰：卫气昼日行于阳，夜半则行于阴，阴者主夜，夜者卧；阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。《灵枢经·口问第二十八》

黄帝曰：何谓相逆而乱？岐伯曰：清气在阴，浊气在阳，营气顺脉，卫气逆行，清浊相干，乱于胸中，是谓大悗。《灵枢经·五乱第三十四》

营气循脉，卫气逆为脉胀；卫气并脉循分为肤胀。《灵枢经·胀论第三十五》

胀者焉生？何因而有？岐伯曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。《灵枢经·胀论第三十五》

不中气穴则气内闭，针不陷肓则气不行，上越中肉则卫气相乱，阴阳相逐。《灵枢经·胀论第三十五》

卫气者，所以温分肉，充皮肤，肥腠理，司开阖者也····卫气和则分肉解利，皮肤调柔，腠理致密矣。《灵枢经·本脏第四十七》

凡刺之理，经脉为始，营其所行，知其度量，内次五脏，外别六腑，审察卫气，为百病母，调其虚实，虚实乃止，泻其血络，血尽不殆矣。《灵枢经·禁服第四十八》

五脏者，所以藏精神魂魄者也。六腑者，所以受水谷而行化物者也。其气内入于五脏，而外络肢节。其浮气之不循经者为卫气，其精气之行于经者为营气，阴阳相随，外内相贯，如环之无端。《灵枢经·卫气第五十二》

肠覃何如？岐伯曰：寒气客于肠外，与卫气相搏，气不得荣，因有所系，癖而内著，恶气乃起，瘜肉乃生。《灵枢经·水胀第五十七》

卫气之留于腹中，稸积不行，苑蕴不得常所，使人支胁，胃中满，喘呼逆息者，何以去之？《灵枢经·卫气失常第五十九》

喜怒不适，食饮不节，寒温不时，则寒汁流于肠中，流于肠中则虫寒，虫寒则积聚，守于下管，则肠胃充郭，卫气不营，邪气居之。《灵枢经·上膈第六十八》

卫气者，出其悍气之慓疾，而先行于四末分肉皮肤之间，而不休者也，昼日行于阳，夜行于阴，常从足少阴之分间行于五脏六腑。今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳蹻满，不得入于阴，阴虚故目不瞑。《灵枢经·邪客第七十一》

地有十二经水，人有十二经脉；地有泉脉，人有卫气。《灵枢经·邪客第七十一》

太阴之人，多阴而无阳，其阴血浊，其卫气涩，阴阳不和，缓筋而厚皮，不之疾泻，不能移之。《灵枢经·通天第七十二》

虚邪之中人也，洒淅动形，起毫毛而发腠理。其入深，内搏于骨，则为骨痹。搏于筋，则为筋挛。搏于脉中，则为血闭不通，则为痈。搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒。搏于皮肤之间，其气外发，腠理开，毫毛摇，气往来行，则为痒；留而不去，则痹；卫气不行，则为不仁。《灵枢经·刺节真邪第七十五》

有所结，气归之，卫气留之不得反，津液久留，合而为肠瘤。《灵枢经·刺节真邪第七十五》

卫气之在于身也，上下往来不以期，候气而刺之奈何？伯高曰：分有多少，日有长短，春秋冬夏，各有分理，然后常以平旦为纪，以夜尽为始。《灵枢经·卫气行第七十六》

卫气每至于风府，腠理乃发，发则邪入焉。其卫气日下一节，则不当风府奈何？岐伯曰：风无常府，卫气之所应，必开其腠理，气之所舍，则其府也。《灵枢经·岁露论第七十九》

风气留其处，疟气随经络沉以内搏，故卫气应乃作也。《灵枢经·岁露论第七十九》

至其月郭空，则海水东盛，人气血虚，其卫气去，形独居，肌肉减，皮肤纵，腠理开。《灵枢经·岁露论第七十九》

病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳蹻盛，不得入于阴则阴气虚，故目不瞑矣。《灵枢经·大惑论第八十》

病目而不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴蹻满，不得入于阳则阳气虚，故目闭也。《灵枢经·大惑论第八十》

人之多卧者，何气使然？岐伯曰：此人肠胃大而皮肤涩，而分肉不解焉。肠胃大则卫气留久，皮肤涩则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大，则卫气行留久；皮肤涩，分肉不解，则行迟。留于阴也久，其气不精，则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。《灵枢经·大惑论第八十》

黄帝曰：其非常经也，卒然多卧者，何气使然？岐伯曰：邪气留于上膲，上膲闭而不通，已食若饮汤，卫气留久于阴而不行，故卒然多卧焉。《灵枢经·大惑论第八十》

寒邪客于经络之中则血泣，血泣则不通，不通则卫气归之，不得复反，故痈肿。《灵枢经·痈疽第八十一》

夫子言痈疽，何以别之？岐伯曰：营气稽留于经脉之中，则血泣而不行，不行则卫气从之而不通，壅遏而不得行，故热。《灵枢经·痈疽第八十一》

参考链接：营气 营卫

<span style="color: #808080;"><em>相关篇章：</em></span>

<span style="color: #808080;"><em>《灵枢经·五十营第十五》</em></span>
<span style="color: #808080;"><em>《灵枢经·营气第十六》</em></span>
<span style="color: #808080;"><em>《灵枢经·营卫生会第十八》</em></span>
<span style="color: #808080;"><em>《灵枢经·卫气第五十二》</em></span>
<span style="color: #808080;"><em>《灵枢经·五味第五十六》</em></span>
<span style="color: #808080;"><em>《灵枢经·卫气失常第五十九》</em></span>
<span style="color: #808080;"><em>《灵枢经·动输第六十二》</em></span>
<span style="color: #808080;"><em>《灵枢经·邪客第七十一》</em></span>
<span style="color: #808080;"><em>《灵枢经·卫气行第七十六》</em></span>