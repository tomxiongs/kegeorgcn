---
ID: 3136
post_title: 六经
post_name: '%e5%85%ad%e7%bb%8f'
author: Editor
post_date: 2021-07-04 12:32:57
layout: encyclopedia
link: 'http://kege.org.cn/encyclopedia/%e5%85%ad%e7%bb%8f'
published: true
tags: [ ]
categories: [ ]
---
（一）

《伤寒》所列六经，与《素问·热论》不同。《热论》依气行之脉络言，故所著症与《灵枢·经脉篇》义合。《伤寒论》依邪入之次序言，故所著症与《灵枢·经脉篇》义不合。《经脉》三阳经皆有头痛，阳明始有恶寒，而仲景乃皆入之太阳，更以胃实为正阳明；《经脉》嗜卧属足太阴，而仲景乃谓少阴病欲寐；《经脉》渴而欲饮、饥不能食属足少阴，而仲景乃谓厥阴病消渴、饮不欲食，种种皆殊。惟少阳、太阴为近之，而亦有殊者∶《经脉》目䀮䀮属足少阴，而仲景少阳目眩；《经脉》飧泄属足厥阴，而仲景三阴俱列。所以然者，经但以阴阳分表里两层，而以身之前后两侧分为三阴三阳，仲景不但分表里两层，且分表之表为太阳，表之里为少阳，里之表为太阴，里之里为少阴，里之至里为厥阴，其腑为阳明，义取递进，不取平按。故仅列《热论》六经症于伤寒例，而不即引之以冠六经篇首，别自为说以著，其名同实异也。所以实异而名仍同者，以太阳等六者，乃古今纪阴阳者之大名，《六元》以纪天之六气，《难经》以纪岁之六节，《脉经》卷五扁鹊法以纪一日之六候、卷十手捡图以纪诊法之六部，《灵枢经·经筋》以纪筋，《灵枢经·皮部》以纪络，若经脉则以纪荣卫，而仲景因以纪表里，其义一也。欲穷《伤寒》六经症者，勿缠合《灵》、《素》以乱之。

（二）

《伤寒》一书，专明表里，以寒邪之入也，表里以次，故分六经以列其次之后先。寒病之呈也，表里恒兼，故又分六经六篇，以辨其兼之多少，于是属词比事，不得不起一例。其例纯表者入表部，兼里者亦入表部，必纯里者乃在里部。假如六经症具，必在太阳篇，以太阳为表之表也。太阳症罢，乃入阳明，阳明罢乃入少阳，少阳罢乃入太阴、入少阴、入厥阴，各取最外一层隶之，故于太阳著论最多，而厥阴独少。非略也，他经之兼太阳者，例不得入于他经，而厥阴之兼他经而已分入各部者，例不得入于厥阴，则第纪其经症及解时愈候而已。

其自诸四逆以下，古另为一篇，《玉函》题曰“平呕哕厥利脉症并治”，成本误并之。或据成本而犹以为少，不得其故，乃曰此仲景未成之书也，否则曰此王叔和之所乱也。

（三）

余论《伤寒》六经为纪表里，屡矣。究何所证？曰∶证诸华佗。《千金》引其说云∶凡伤寒一日在皮，二日在肤，三日在肌，四日在胸，五日在腹，六日入胃，是分六层以纪表里之次者由佗始。所云入胃，即阳明病胃家实也；在皮、在肤、在肌，即太阳及阳明经病也；在胸，即少阳及太阴病吐食不下也；在腹，即太阴腹满痛及少阴、厥阴病也。特措词有文质，分次有赢缩，以此不同耳！其纪表里之义则同。仲景既存《素问》六日六经之文于例，而又取华氏六日六层之义润饰之，而易其目以著篇，乃主药法而略针法之意。巢元方能知之，故《病源》存华说于总论，复次《素问》六日六经依脉生病之文于后，与仲景若合符节，是又得一证矣。夫又奚疑？

（四）

前论分次有赢缩，又有一证，盖六经虽六，核之止四。华佗一日、二日、三日在肤皮肌，仲景以太阳统之；四日在胸，以少阳统之；六日在胃，以阳明统之；五日在腹，仲景分为太阴、少阴、厥阴三经。是华佗、仲景虽各分为六，恰各合为四耳！故仲景著各经欲解时，太阳巳午未，阳明申酉戌，少阳寅卯辰，三阴则以亥子丑三时前后，兼一时而错互之，其实于十二时中，止得三时焉。与《灵枢经·卫气行》水下一刻人气在太阳，二刻少阳，三刻阳明，四刻阴分大同。阴分即三阴之分也。阴阳赢缩之义，殆本此乎。又仲景书中三阳中风，皆各有证，独至三阴，则太阴有四肢烦疼一证，而少阴、厥阴皆止言脉不言证，明太阴篇一言可赅二经，故二经篇从省也。由中风推伤寒，则太阴篇首所谓腹满吐食者，恐亦赅二经言。第兼欲寐为少阴，兼渴热疼饥为厥阴，皆当以满吐为本，不然仅仅欲寐，岂足定为伤寒少阴病乎？且少阴篇详言吐利腹痛，若以阳明、少阳篇不详太阳证例之，不大相径庭乎？且三阳篇详言传经，又言并病、合病之证，独于三阴则从略，而无太阴与少阴并病合病、太阴与厥阴并病合病之证，更无三阴合病、二阴并病之证，岂不昭然乎哉！

（五）阳明病胃家实解

邪之中人，各有法度。在躯则风中皮腠，湿流关节，寒伤筋骨，热伤血脉；在脏则风伤肝，湿伤肾，寒伤肺，热伤心。二者皆以类从。若邪之不以类从者，则必其表里相传者也。大法在躯者以六经传，至七日愈；在脏者以五脏传，至六日愈。六经为阳，五脏为阴也。其表里互传，不在此例。故仲景书于恶寒则以发热、无热起例于太阳篇，而于通书中则本华佗六日六层之说，而文之以六经之名，殆混经脏而横斜截之，自成一家言。故至阳明篇，独以胃家实为正，而姑存阳明外证以备义，其篇中冠以“阳明病”三字者，皆指胃家实，与《素》、《灵》所称阳明为行身前之脉者不同。所以然者，药法与针法异也。读仲景书，勿执他经以疑此论，亦勿执此论以疑他经可已。经于他篇之首各举病名，独“胃家实”三字浑含之者，以见胃象万物所归，无所复传，其部既广，不可单称一二故也，细读之自知。《千金》作胃家寒者，“寒”即“塞”字之误，与“实”同义。《金匮》黄疸阴被其寒，《千金》亦作塞，可证。奈何有见一“寒”字之异，从而为之辞者！

<span style="color: #808080;"><em>参考文献</em></span>

<span style="color: #808080;"><em>莫枚士著《研经言》（p.57-60），上海浦江教育出版社，2011年11月第1版</em></span>