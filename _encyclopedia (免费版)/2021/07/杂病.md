---
ID: 3166
post_title: 杂病
post_name: '%e6%9d%82%e7%97%85'
author: Editor
post_date: 2021-07-06 17:17:36
layout: encyclopedia
link: 'http://kege.org.cn/encyclopedia/%e6%9d%82%e7%97%85'
published: true
tags: [ ]
categories: [ ]
---
丹溪谓《金匮》为论杂病之书，以示别于《伤寒论》似也。抑知《金匮》即论伤寒中杂病，非论一切杂病乎！夫痉、湿、 暍、奔豚气、宿食、呕吐、哕、下利之为寒类，仲景有明文；百合、狐惑、阴阳毒之属寒科，《千金》有成例；疟、痈、咳、心痛、腹满、寒疝、积聚、水气之挟寒，见于《灵》、《素》；中风、历节、心痹<span style="color: #808080;"><em>（编注：大成本作“血痹”）</em></span>、胸痹、痰饮、消渴、黄胆、惊悸、吐衄、下血、瘀血、转筋、狐疝之或由风或由寒，详于《病源》。虚劳必助其阳，肢肿必吐其痰，蛔动必温其胃可见也。其尤著者，中风宜若多端，反取风寒湿杂至之痹为正；下利宜若不一，专以阳脉阳症为顺；肺萎、上气、淋似乎热矣，而萎有甘草干姜汤症，上气有半夏越婢汤症，淋有弦急痛引症。妇人病则尤杂矣，则妊娠、呕吐、产后三症，皆从伤寒法治；经水不论过期、不及期，并主温经汤，是皆以或纯寒或兼寒者言也。若临症者泥此概施，鲜不贻害！作书之旨，自为“寒”字穷其类耳，勿执小异而疑大同。仲景自名其书曰《伤寒杂病论》，自叙其由曰宗族死伤寒，故迄于隋唐总呼伤寒者以此。自林亿校成，始与伤寒分。而丹溪之说行，近世又以其方论多倚温热，不得其解，则曰此北学也。吁！其蔽甚于丹溪矣。

<span style="color: #808080;"><em>参考文献</em></span>

<span style="color: #808080;"><em>莫枚士著《研经言》（p.83），上海浦江教育出版社，2011年11月第1版</em></span>