---
ID: 3129
post_title: 代
post_name: '%e4%bb%a3'
author: Editor
post_date: 2021-07-03 10:02:18
layout: encyclopedia
link: 'http://kege.org.cn/encyclopedia/%e4%bb%a3'
published: true
tags: [ ]
categories: [ ]
---
<blockquote>五脉应象：肝脉弦，心脉钩，脾脉代，肺脉毛，肾脉石，是谓五脏之脉。《素问·宣明五气篇第二十三
文章作者》</blockquote>
（1）

张景岳云：脾脉和软，分王四季，春兼弦，夏兼钩，秋兼毛，冬兼石，随时相代，故曰代，非中止之谓也。

（2）

古说脉代有数种。《素问·宣明五气》：“脾脉代。”注∶软而弱也。案：软弱则气未尽畅，有乍数乍疏之意，此与《灵枢·邪气脏腑病形》“黄者，其脉代”，皆谓脾之平脉。以《脉经》“脾平脉长长而弱，来疏去数”参之，则此所云代，实即乍数乍疏之义。盖有数有疏，则气不调匀，如相更代，故曰代，而古因谓不调之脉为代。《史记》仓公传∶和即经主病，代则络脉有过。以代对和，则代为不调可知。《素问·三部九候》：“中部乍数乍疏者死，其脉代而钩者，病在络脉”，亦谓不调者为代。承上句乍疏乍数而言，意谓经代死，终代病。夏气在络，长夏同法，故脾以代为正，此与仓公说皆取脾平脉之代，而于非时妄见者，射其主病也。所以谓之代者，取其变更不常，如四时代更，日月代明，父子代嬗，盛衰代迁之比。《说文》∶“代，更也。”是也。代之本义，并不取乎止，第以纯软弱则或不能行，有疏数则似可得间。间者，止也；不能行，亦止也。故古因又谓脉之有止者为代，如经所云数动一代，五十动一代，乃“代”字之引伸义。

所以引代于止者，即动以观止则见为疏，即止以观动则见为数，仍是乍疏乍数之意也。然犹通指一止者为代也。至仲景而下，别代于结，始以动而中止，不能自还，为代之专称矣。至李时珍而下，别代于促、结，始以止有常数，为代之专称矣。于此见古今号之沿革。

《脉经》：“代脉来数中止，不能自还，因而复动”，此论最明。来数，数也；中止，疏也；不能自还，弱之甚也；因而复动，但弱无胃也。与两经之言，若合符节。于此知中止去软弱止一间，有胃气为软弱，无胃气即中止。有胃气则虽无力而其动犹觉不匀而匀，故但谓之乍数乍疏；无胃气则虽有动而极无力以久持，故谓之弱而乍数乍疏。《素问·玉机真脏》：“真脾脉至，弱而乍数乍疏”，其即《脉经》之所本乎！《素问·平人气象》：“长夏胃微软弱曰平，但代无胃曰死”，亦明以软弱为有胃，代为无胃。且不云代而无胃，必云但代无胃者，以其但见软弱中之疏数，而无软弱中之和气，故曰但代。王注以软而弱释《宣明篇》之代，而于但代直云动而中止，不能自还，义各允协。又《素问·脉要精微》两言代，王注于数动一代云∶代，止也。”于代则气衰云∶“动而中止，不能自还。”亦切当。其释《三部九候》之代则过，观《仓公传》自知。总之，释脉必先明其字之本义及引申义，而后前人之得失异同，可考而知也。

参考链接：散脉，毛脉，代脉，五脉。

<span style="color: #808080;"><em>参考文献</em></span>

<span style="color: #808080;"><em>（1）钱超尘主编《清儒&lt;黄帝内经&gt;训诂校勘文集》（p.27），北京科学技术出版社，2017年1月第1版</em></span>

<span style="color: #808080;"><em>（2）莫枚士著《研经言》（p.50 - 52），上海浦江教育出版社，2011年11月第1版</em></span>