---
ID: 3032
post_title: 五脏脉侯阴阳相乘法
post_name: '%e4%ba%94%e8%84%8f%e8%84%89%e4%be%af%e9%98%b4%e9%98%b3%e7%9b%b8%e4%b9%98%e6%b3%95'
author: Editor
post_date: 2021-05-29 12:49:40
layout: encyclopedia
link: 'http://kege.org.cn/encyclopedia/%e4%ba%94%e8%84%8f%e8%84%89%e4%be%af%e9%98%b4%e9%98%b3%e7%9b%b8%e4%b9%98%e6%b3%95'
published: true
tags: [ ]
categories: [ ]
---
<strong>《五脏脉侯阴阳相乘法》甲本</strong>

<strong>提要</strong>

<span style="color: #808080;"><em>《五脏脉候阴阳相乘法》一卷,古医籍及簿录均未收其目,撰人姓名不详。原卷子(S.5614)共存195行文字。前后抄录四书,即《张仲景五脏论》乙本、《平脉略例》甲本、《五脏脉候阴阳相乘法》及《占五脏声色源候》。此书即其中的第3种,相当于第165~第191行,今据其卷首所题书名称为《五脏脉候阴阳相乘法》甲本。据此写本中避“治”字(但同卷的《张仲景五脏论》乙本避“治”字改为“疗”),又不避唐睿宗、穆宗及北宋真宗之讳字,故应系唐初抄本。</em></span>

<span style="color: #808080;"><em>此书首尾完整,其内容与王叔和《脉经》卷三的部分文字相同。主论五脏的阴阳五行属性,五脏的脉象、病机和预后。</em></span>
<div></div>
<div><strong>正文</strong></div>
<div></div>
<div>

肝者东方木，万物始生，其气濡弱，宽而虚，故其脉为弦，而新张弓弦者死。

肝盛血，血舍魂，悲哀动中则相伤魂，魂伤则狂。

春，肝木王。其脉弦细而长，曰平也。反得浮涩而短者，是肺之乘肝，金克木，为贼邪，大逆，十死不治。反得洪大而散，是心之乘肝，子之克母，为实邪，虽病当差。反得沉濡而滑者，肾之乘肝，母之克子，为虚邪，虽病当差。反得大而缓者，是脾之乘肝，为土克木，为微邪，虽病即差，土畏木，不死。

心者，主南方火，万物洪盛，乘枝布叶，皆下位，故名曰钩。

心藏脉，脉舍神，怵惕思虑则伤神，神伤则恐惧。

夏，心火王。其脉洪大而散者，曰平。反得沉濡而滑者，是肾之乘心，水克火，为贼邪，大逆，十死不治。反得大而缓者，是脾之乘心，子克母，为实邪，虽病差矣。反得弦细而长者，是肝之乘心，母之克子，为虚邪，虽病当差。反得浮涩而短者，是肺之乘心，金之凌火，金之畏火，为微邪，虽病当差。

脾者，中央土，敦而福。敦者，厚。万物众色不同，得福者广，蜎蜚蠕动，皆蒙土恩。其脉缓而迟。

脾孤脏，以灌四傍。然则脾善者，不可得见，恶乃可见。

脾藏营，营舍意。愁忧不解则伤意。意伤则闷乱，四肢不举。

四季，脾土王。其脉大洪洪而缓，曰平。反得弦细而长者，是肝之乘脾，木之克土，为贼邪，大逆，十死不治。反得浮涩而短者，是肺之乘脾，子之克母，为实邪，病差也。反得洪大而散者，是心之乘脾，母克子，为虚邪，虽病当差。反得沉濡而滑者，肾之乘脾，水畏土，为微邪，虽病当差。

肺者，西方金，万物之所终。其脉微浮毛。

脉浮涩而短，曰平。反得洪大而散，是心乘肺，火克金，为贼邪，大逆，十死不治。反得沉濡而滑，是肾之乘肺，子克母，为实邪，病亦差矣。反得大而缓者，是脾之乘肺，母克子，为虚邪，虽病当差，反得弦细而长者，肝乘肺，木畏金，为微邪，虽病当差。

肾北方水，万物之所藏，阳气下降，而阴气上升。其脉为淹淹，为阴在里，不可发汗。阴气在表，阳气在藏，慎不可下。

肾藏精，精舍志。盛怒而不止，则伤志。志伤则善忘。

冬，肾水王。其脉沉濡而滑，曰平。反得大而缓，是脾乘肾，土克水，为贼邪，大逆，十死不治。反得弦细而长者，是肝乘肾，子克母，为实邪，虽病当差。反得浮涩而短，是肺之乘肾，母克子，为虚邪，虽病易治。反得洪大而散，是心乘肾，火畏水，为微邪，虽病当差。

<span style="color: #808080;"><em>参考文献</em></span>

<span style="color: #808080;"><em>马继兴著《中国出土古医书考释与研究》中卷（p.137），上海科学技术出版社，2015年1月第1版</em></span>

</div>