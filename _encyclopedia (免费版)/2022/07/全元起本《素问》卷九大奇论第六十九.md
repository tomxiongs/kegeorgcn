---
ID: 3996
post_title: >
  全元起本《素问》卷九大奇论第六十九
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b9%9d%e5%a4%a7%e5%a5%87%e8%ae%ba%e7%ac%ac%e5%85%ad%e5%8d%81%e4%b9%9d'
author: Editor
post_date: 2022-07-28 17:46:38
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b9%9d%e5%a4%a7%e5%a5%87%e8%ae%ba%e7%ac%ac%e5%85%ad%e5%8d%81%e4%b9%9d'
published: true
tags: [ ]
categories: [ ]
---
肝满、肾满、肺满皆实，即为肿。肺之雍，喘而两胠满。肝雍，两胠满，卧则惊，不得小便。肾雍，脚下至少腹满，胫有大小，髀䯒大跛，易偏枯。

心脉满大，痫瘛筋挛。肝脉小急，痫瘛筋挛。肝脉骛暴，有所惊骇，脉不至若喑，不治自已。肾脉小急，肝脉小急，心脉小急，不鼓皆为瘕。肾脉大急沈，肝脉大急沈，皆为疝。心脉搏滑急为心疝，肺脉沈搏为肺疝，脾脉外鼓沈为肠澼，久自已。肝脉小缓为肠澼，易治。肾脉小搏沈，为肠澼下血，血温身热者，死。心肝澼亦下血，二藏同病者可治，其脉小沈涩为肠澼，其身热者，死，热见七日，死。

胃脉沈鼓涩，胃外鼓大，心脉小坚急，皆鬲偏枯。男子发左，女子发右，不喑舌转，可治，三十日起。其从者喑，三岁起。年不满二十者，三岁死。

脉至而搏，血衄身热者，死。脉来悬钩浮为常脉。脉至如喘，名曰暴厥。暴厥者，不知与人言。脉至如数，使人暴惊，三四日自已。

脉至浮合，浮合如数，一息十至以上，是经气予不足也，微见九十日，死。脉至如火薪然，是心精之予夺也，草干而死。脉至如散叶，是肝气予虚也，木叶落而死。脉至如省客，省客者，脉塞而鼓，是肾气予不足也，悬去枣华而死。脉至如丸泥，是胃精予不足也，榆荚落而死。脉至如横格，是胆气予不足也，禾熟而死。脉至如弦缕，是胞精予不足也，病善言，下霜而死，不言，可治。脉至如交漆，交漆者，左右傍至也，微见三十日，死。脉至如涌泉，浮鼓肌中，太阳气予不足也，少气味，韭英而死。脉至如颓土之状，按之不得，是肌气予不足也，五色先见，黑白垒发，死。脉至如悬离，悬离者，浮揣切之益大，是十二俞之予不足也，水凝而死。脉至如偃刀，偃刀者，浮之小急，按之坚大急，五藏菀熟，寒热独并于肾也，如此其人不得坐，立春而死。脉至如丸滑不直手，不直手者，按之不可得也，是大肠气予不足也，枣叶生而死。脉至如华者，令人善恐，不欲坐卧，行立常听，是小肠气予不足也，季秋而死。