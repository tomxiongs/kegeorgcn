---
ID: 3946
post_title: >
  全元起本《素问》卷三十二藏相使第二十
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b8%89%e5%8d%81%e4%ba%8c%e8%97%8f%e7%9b%b8%e4%bd%bf%e7%ac%ac%e4%ba%8c%e5%8d%81'
author: Editor
post_date: 2022-07-27 21:36:24
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b8%89%e5%8d%81%e4%ba%8c%e8%97%8f%e7%9b%b8%e4%bd%bf%e7%ac%ac%e4%ba%8c%e5%8d%81'
published: true
tags: [ ]
categories: [ ]
---
黄帝问曰：愿闻十二藏之相使，贵贱何如。

岐伯对曰：悉乎哉问也!请遂言之。心者，君主之官也，神明出焉；肺者，相傅之官，治节出焉；肝者，将军之官，谋虑出焉；胆者，中正之官，决断出焉；膻中者，臣使之官，喜乐出焉；脾胃者，仓廪之官，五味出焉；大肠者，传道之官，变化出焉；小肠者，受盛之官，化物出焉；肾者，作强之官，伎巧出焉；三焦者，决渎之官，水道出焉；膀胱者，州都之官，津液藏焉，气化则能出矣。凡此十二官者，不得相失也。故主明则下安，以此养生则寿，殁世不殆，以为天下则大昌。主不明则十二官危，使道闭塞而不通，形乃大伤，以此养生则殃，以为天下者，其宗大危，戒之戒之!

至道在微，变化无穷，孰知其原？窘乎哉!消者瞿瞿，孰知其要？闵闵之当，孰者为良？恍惚之数，生于毫氂，毫氂之数，起于度量，千之万之，可以益大，推之大之，其形乃制。

黄帝曰：善哉!余闻精光之道、大圣之业。而宣明大道，非斋戒择吉日，不敢受也。黄帝乃择吉日良兆，而藏灵兰之室，以传保焉。