---
ID: 3964
post_title: >
  全元起本《素问》卷五评热病论第三十七
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%94%e8%af%84%e7%83%ad%e7%97%85%e8%ae%ba%e7%ac%ac%e4%b8%89%e5%8d%81%e4%b8%83'
author: Editor
post_date: 2022-07-28 17:24:19
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%94%e8%af%84%e7%83%ad%e7%97%85%e8%ae%ba%e7%ac%ac%e4%b8%89%e5%8d%81%e4%b8%83'
published: true
tags: [ ]
categories: [ ]
---
黄帝问曰：有病温者，汗出辄复热，而脉躁疾，不为汗衰，狂言，不能食，病名为何？岐伯对曰：病名阴阳交，交者，死也。

帝曰：愿闻其说。岐伯曰：人所以汗出者，皆生于谷，谷生于精。今邪气交争于骨肉而得汗者，是邪却而精胜也。精胜则当能食而不复热。复热者，邪气也。汗者，精气也。今汗出而辄复热者，是邪胜也，不能食者，精无俾也。病而留者，其寿可立而倾也。且夫《热论》曰：‘汗出而脉尚躁盛者，死。’今脉不与汗相应，此不胜其病也，其死明矣。狂言者，是失志，失志者死。今见三死，不见一生，虽愈必死也。

帝曰：有病身热，汗出烦满，烦满不为汗解，此为何病？岐伯曰：汗出而身热者，风也；汗出而烦满不解者，厥也。病名曰风厥。

帝曰：愿卒闻之。岐伯曰：巨阳主气，故先受邪，少阴与其为表里也，得热则上从之，从之则厥也。

帝曰：治之奈何？岐伯曰：表里刺之，饮之服汤。

帝曰：劳风为病何如？岐伯曰：劳风法在肺下。其为病也，使人强上冥视，唾出若涕，恶风而振寒，此为劳风之病。

帝曰：治之奈何？岐伯曰：以救俯仰。巨阳引，精者三日，中年者五日，不精者七日。咳出青黄涕，其状如脓，大如弹丸，从口中若鼻中出，不出则伤肺，伤肺则死也。

帝曰：有病肾风者，面胕庞然壅，害于言，可刺不？岐伯曰：虚不当刺。不当刺而刺，后五日，其气必至。

帝曰：其至何如？岐伯曰：至，必少气，时热，时热从胸背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水。论在《刺法》中。

帝曰：愿闻其说。岐伯曰：邪之所凑，其气必虚。阴虚者，阳必凑之，故少气、时热而汗出也。小便黄者，少腹中有热也。不能正偃者，胃中不和也。正偃则咳甚，上迫肺也。诸有水气者，微肿先见于目下也。

帝曰：何以言？岐伯曰：水者，阴也；目下，亦阴也；腹者，至阴之所居。故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也，薄脾则烦不能食，食不下者，胃脘隔也。身重难以行者，胃脉在足也。月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。帝曰：善。