---
ID: 3963
post_title: >
  全元起本《素问》卷五刺热篇第三十六
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%94%e5%88%ba%e7%83%ad%e7%af%87%e7%ac%ac%e4%b8%89%e5%8d%81%e5%85%ad'
author: Editor
post_date: 2022-07-28 17:23:37
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%94%e5%88%ba%e7%83%ad%e7%af%87%e7%ac%ac%e4%b8%89%e5%8d%81%e5%85%ad'
published: true
tags: [ ]
categories: [ ]
---
肝热病者，小便先黄，腹痛，多卧，身热。热争则狂言及惊，胁满痛，手足躁，不得安卧。庚辛甚，甲乙大汗，气逆则庚辛死。刺足厥阴、少阳。其逆则头痛员员，脉引冲头也。

心热病者，先不乐，数日乃热。热争则卒心痛，烦闷善呕，头痛，面赤，无汗。壬癸甚，丙丁大汗，气逆则壬癸死。刺手少阴、太阳。

脾热病者，先头重，颊痛，烦心，颜青，欲呕，身热。热争则腰痛不可用俯仰，腹满泄，两颌痛。甲乙甚，戊已大汗，气逆则甲乙死。刺足太阴、阳明。

肺热病者，先淅然厥，起毫毛，恶风寒，舌上黄，身热。热争则喘咳，痛走胸膺背，不得大息，头痛不堪，汗出而寒。丙丁甚，庚辛大汗，气逆则丙丁死。刺手太阴、阳明，出血如大豆，立已。

肾热病者，先腰痛，䯒痠，苦渴，数饮，身热。热争则项痛而强，䯒寒且痠，足下热，不欲言，其逆则项痛员员澹澹然。戊已甚，壬癸大汗，气逆则戊己死。刺足少阴、太阳。诸汗者，至其所胜日，汗出也。

肝热病者，左颊先赤；心热病者，颜先赤；脾热病者，鼻先赤；肺热病者，右颊先赤；肾热病者，颐先赤。病虽未发，见赤色者刺之，名曰治未病。

热病从部所起者，至期而已；其刺之反者，三周而已；重逆则死。诸当汗者，至其所胜日，汗大出也。

诸治热病，以饮之寒水，乃刺之，必寒衣之，居止寒处，身寒而止也。

热病先胸胁痛，手足躁，刺足少阳，补手太阴。病甚者，为五十九刺。热病始手臂痛者，刺手阳明、太阴，而汗出止。热病始于头首者，刺项太阳而汗出止。热病先身重，骨痛，耳聋，好瞑，刺足少阴。病甚，为五十九刺。热病先眩冒而热，胸胁满，刺足少阴、少阳。

太阳之脉，色荣颧，骨热病也，荣未交，曰今且得汗，待时而已。与厥阴脉争见者，死期不过三日。其热病内连肾。少阳之脉，色荣颊，前热病也，荣未交，曰今且得汗，待时而已。与少阴脉争见者，死。

热病气穴：三椎下间主胸中热，四椎下间主隔中热，五椎下间主肝热，六椎下间主脾热，七椎下间主肾热。荣在骶也，项上三椎陷者中也。
颊下逆颧为大瘕，下牙车为腹满，颧后为胁痛，颊上者，隔上也。