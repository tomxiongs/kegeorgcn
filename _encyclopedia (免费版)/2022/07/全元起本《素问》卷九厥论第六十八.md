---
ID: 3995
post_title: >
  全元起本《素问》卷九厥论第六十八
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b9%9d%e5%8e%a5%e8%ae%ba%e7%ac%ac%e5%85%ad%e5%8d%81%e5%85%ab'
author: Editor
post_date: 2022-07-28 17:46:05
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%b9%9d%e5%8e%a5%e8%ae%ba%e7%ac%ac%e5%85%ad%e5%8d%81%e5%85%ab'
published: true
tags: [ ]
categories: [ ]
---
太阴厥逆，䯒急挛，心痛引腹，治主病者。少阴厥逆，虚满呕变，下泄清，治主病者。厥阴厥逆，挛腰痛，虚满，前闭，谵言，治主病者。三阴俱逆，不得前后，使人手足寒，三日死。太阳厥逆，僵仆，呕血，善衄，治主病者。少阳厥逆，机关不利。机关不利者，腰不可以行，顶不可以顾，发肠痈，不可治，惊者死。阳明厥逆，喘咳，身热，善惊、衄、呕血。

手太阴厥逆，虚满而咳，善呕沫，治主病者。手心主少阴厥逆，心痛引喉，身热，死不可治。手太阳厥逆，耳聋，泣出，项不可以顾，腰不可以俯仰，治主病者。手阳明少阳厥逆，发喉痹，嗌肿，痉。治主病者。
肾肝并沈为石水，并浮为风水，并虚为死，并小弦欲惊。#此句王本在大奇论中更合理。

黄帝问曰：五藏六府寒热相移者何？

岐伯曰：肾移寒于脾，痈肿，少气。脾移寒于肝，痈肿，筋挛。肝移寒于心，狂，隔中。心移寒于肺，肺消。肺消者，饮一溲二，死不治。肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆，水之病也。

脾移热于肝，则为惊、衄。肝移热于心，则死。心移热于肺，传为鬲消。肺移热于肾，传为柔痉痓。肾移热于脾，传为虚，肠澼，死不可治。胞移热于膀胱，则癃，溺血。膀胱移热于小肠，鬲肠不便，上为口麋。小肠移热于大肠，为虙瘕，为沈。大肠移热于胃，善食而瘦入，谓之食亦。胃移热于胆，亦曰食亦。胆移热于脑，则辛頞鼻渊。鼻渊者，浊涕下不止也，传为衄衊、瞑目。故得之气厥也。

三阳急为瘕，三阴急为疝，二阴急为痫厥，二阳急为惊。