---
ID: 3938
post_title: >
  全元起本《素问》卷二标本病传论第十三
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%8c%e6%a0%87%e6%9c%ac%e7%97%85%e4%bc%a0%e8%ae%ba%e7%ac%ac%e5%8d%81%e4%b8%89'
author: Editor
post_date: 2022-07-27 21:29:54
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%8c%e6%a0%87%e6%9c%ac%e7%97%85%e4%bc%a0%e8%ae%ba%e7%ac%ac%e5%8d%81%e4%b8%89'
published: true
tags: [ ]
categories: [ ]
---
黄帝问曰：病有标本，刺有逆从，奈何？

岐伯对曰：凡刺之方，必别阴阳，前后相应，逆从得施，标本相移，故曰有其在标而求之于标，有其在本而求之于本，有其在本而求之于标，有其在标而求之于本。故治有取标而得者，有取本而得者，有逆取而得者，有从取而得者。故知逆与从，正行无问，知标本者，万举万当，不知标本，是谓妄行。

夫阴阳、逆从、标本之为道也，小而大，言一而知百病之害，少而多，浅而博，可以言一而知百也，以浅而知深，察近而知远。言标与本，易而勿及。

治反为逆，治得为从。先病而后逆者治其本，先逆而后病者治其本；先寒而后生病者治其本，先病而后生寒者治其本；先热而后生病者治其本，先热而后生中满者治其标；先病而后泄者治其本，先泄而后生他病者治其本，必且调之，乃治其他病；先病而后先#中满者治其标，先中满而后烦心者治其本。人有客气，有固气。小大不利治其标，小大利治其本。病发而有余，本而标之，先治其本，后治其标；病发而不足，标而本之，先治其标，后治其本。谨察间甚，以意调之，间者并行，甚者独行。先小大不利而后生病者治其本。

夫病传者，心病先心痛，一日而咳，三日胁支痛，五日闭塞不通，身痛体重。三日不已，死，冬夜半，夏日中。肺病喘咳，三日而胁支满痛，一日身重体痛，五日而胀。十日不已，死，冬日入，夏日出。肝病头目眩、胁支满，三日体重身痛，五日而胀，三日腰脊少腹痛，胫痠。三日不已，死，冬日入，夏早食。脾病身痛体重，一日而胀，二日少腹腰脊痛，胫痠，三日背膂筋痛，小便闭。十日不已，死，冬人定，夏晏食。肾病少腹腰脊痛，䯒痠，三日背膂筋痛，小便闭，三日腹胀，三日两胁支痛。三日不已，死，冬大晨，夏晏晡。胃病胀满，五日少腹腰脊痛，䯒痠，三日背膂筋痛，小便闭，五日身体重。六日不已，死，冬夜半后，夏日昳。膀胱病小便闭，五日少腹胀，腰脊痛，䯒痠，一日腹胀，一日身体痛。二日不已，死，冬鸡鸣，夏下晡。诸病以次相传如是者，皆有死期，不可刺。间一藏止，及至三四藏者，乃可刺也。