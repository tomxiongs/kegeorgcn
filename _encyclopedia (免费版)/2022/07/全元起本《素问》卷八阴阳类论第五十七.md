---
ID: 3984
post_title: >
  全元起本《素问》卷八阴阳类论第五十七
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e5%85%ab%e9%98%b4%e9%98%b3%e7%b1%bb%e8%ae%ba%e7%ac%ac%e4%ba%94%e5%8d%81%e4%b8%83'
author: Editor
post_date: 2022-07-28 17:38:39
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e5%85%ab%e9%98%b4%e9%98%b3%e7%b1%bb%e8%ae%ba%e7%ac%ac%e4%ba%94%e5%8d%81%e4%b8%83'
published: true
tags: [ ]
categories: [ ]
---
孟春始至，黄帝燕坐，临观八极，正八风之气，而问雷公曰：阴阳之类，经脉之道，五中所主，何藏最贵？雷公对曰：春，甲乙，青，中主肝，治七十二日，是脉之主时，臣以其藏最贵。帝曰：却念《上下经》、《阴阳》、《从容》，子所言贵，最其下也。

雷公致斋七日，旦复侍坐。帝曰：三阳为经，二阳为维，一阳为游部，此知五藏终始。三阳为表，二阴为里，一阴至绝作朔晦，却具合以正其理。雷公曰：受业未能明。

帝曰：所谓三阳者，太阳为经，三阳脉至手太阴，弦浮而不沈，决以度，察以心，合之《阴阳》之论。所谓二阳者，阳明也，至手太阴，弦而沈急不鼓，炅至以病，皆死。一阳者，少阳也，至手太阴，上连人迎，弦急悬不绝，此少阳之病也，专阴则死。三阴者，六经之所主也，交于太阴，伏鼓不浮，上空志心。二阴至肺，其气归膀胱，外连脾胃。一阴独至，经绝，气浮不鼓，钩而滑。此六脉者，乍阴乍阳，交属相并，缪通五藏，合于阴阳，先至为主，后至为客。

雷公曰：臣悉尽意，受传经脉，颂得从容之道，以合《从容》，不知阴阳，不知雌雄。

帝曰：三阳为父，二阳为卫，一阳为纪；三阴为母，二阴为雌，一阴为独使。二阳一阴，阳明主病，不胜一阴，耎而动，九窍皆沈。三阳一阴，太阳脉胜，一阴不能止，内乱五藏，外为惊骇。二阴一阳，病在肺，少阴脉沈，胜肺伤脾，外伤四支。二阴二阳皆交至，病在肾，骂詈妄行，巅疾为狂。二阴一阳，病出于肾，阴气客游于心，脘下空窍，堤闭塞不通、四支别离。一阴一阳代绝，此阴气至心，上下无常，出入不知，喉咽干燥，病在土脾。二阳三阴，至阴皆在，阴不过阳，阳气不能止阴，阴阳并绝，浮为血瘕，沈为脓胕。阴阳皆壮，下至阴阳。上合昭昭，下合冥冥，诊决死生之期，遂合岁首。