---
ID: 3933
post_title: >
  全元起本《素问》卷二玉版论要篇第九
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%8c%e7%8e%89%e7%89%88%e8%ae%ba%e8%a6%81%e7%af%87%e7%ac%ac%e4%b9%9d'
author: Editor
post_date: 2022-07-27 21:25:23
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e4%ba%8c%e7%8e%89%e7%89%88%e8%ae%ba%e8%a6%81%e7%af%87%e7%ac%ac%e4%b9%9d'
published: true
tags: [ ]
categories: [ ]
---
黄帝问曰：余闻《揆度》、《奇恒》，所指不同，用之奈何？

岐伯对曰：《揆度》者，度病之浅深也；《奇恒》者，言奇病也。谓言道之至数，五色脉变，《揆度》、《奇恒》，道在于一。神转不回，回则不转，乃失其机。至数之要，迫近已微，著之玉版，命曰合玉机。

客色见上下左右，各在其要。其色见浅者，汤液主治，十日已；其见深者，火齐主治，二十一日已；其见大深者，醪酒主治，百日已。色夭面脱，不治，百日尽已；脉短气绝，死；病温虚甚，死。

色见上下左右，各在其要。上为逆，下为从。女子右为逆，左为从；男子左为逆，右为从。易，重阳死，重阴死。阴阳反他，治在权衡相夺，《奇恒》事也，《揆度》事也。

搏脉，痹躄，寒热之交。脉孤为消气，虚泄为夺血。孤为逆，虚为从。行《奇恒》之法，以太阴始。行所不胜曰逆，逆则死；行所胜曰从，从则活。八风四时之胜，终而复始，逆行一过，不复可数。论要毕矣。