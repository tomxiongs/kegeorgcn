---
ID: 3981
post_title: >
  全元起本《素问》卷八从容别白黑第五十四
post_name: '%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e5%85%ab%e4%bb%8e%e5%ae%b9%e5%88%ab%e7%99%bd%e9%bb%91%e7%ac%ac%e4%ba%94%e5%8d%81%e5%9b%9b'
author: Editor
post_date: 2022-07-28 17:36:52
layout: encyclopedia
link: 'http://kege.org.cn/encyclopedia/%e5%85%a8%e5%85%83%e8%b5%b7%e6%9c%ac%e3%80%8a%e7%b4%a0%e9%97%ae%e3%80%8b%e5%8d%b7%e5%85%ab%e4%bb%8e%e5%ae%b9%e5%88%ab%e7%99%bd%e9%bb%91%e7%ac%ac%e4%ba%94%e5%8d%81%e5%9b%9b'
published: true
tags: [ ]
categories: [ ]
---
黄帝燕坐，召雷公而问之曰：汝受术诵书者，若能览观杂学，及于比类，通合道理，为余言子所长，五藏六府，胆、胃、大小肠、脾、胞、膀胱，脑髓涕唾，哭泣悲哀，水所从行，此皆人之所生，治之过失，子务明之，可以十全，即不能知，为世所怨。雷公曰：臣请诵《脉经》上下篇甚众多矣，别异比类，犹未能以十全，又安足以明之？

帝曰：子别试通五藏之过，六府之所不和，针石之败，毒药所宜，汤液滋味，具言其状，悉言以对，请问不知。雷公曰：肝虚、肾虚、脾虚，皆令人体重烦冤，当投毒药、刺灸、砭石、汤液，或已或不已，愿闻其解。

帝曰：公何年之长而问之少？余真问以自谬也。吾问子窈冥，子言上下篇以对，何也？夫脾虚浮似肺，肾小浮似脾，肝急沈散似肾，此皆工之所时乱也，然从容得之。若夫三藏土木水参居，此童子之所知，问之何也？

雷公曰：于此有人，头痛，筋挛，骨重，怯然少气，哕噫腹满，时惊，不嗜卧，此何藏之发也？脉浮而弦，切之石坚，不知其解，复间所以三藏者，以知其比类也。

帝曰：夫从容之谓也，夫年长则隶之于府，年少则求之于经，年壮则求之于藏。今子所言皆失。八风菀熟，五藏消烁，传邪相受。夫浮而弦者，是肾不足也；沈而石者，是肾气内著也；怯然少气者，是水道不行，形气消索也；咳嗽烦冤者，是肾气之逆也。一人之气，病在一藏也。若言三藏俱行，不在法也。

雷公曰：于此有人，四支解堕，喘咳血泄，而愚诊之，以为伤肺，切脉浮大而紧，愚不敢治，粗工下砭石，病愈，多出血，血止身轻，此何物也？

帝曰：子所能治，知亦众多，与此病失矣。譬以鸿飞，亦冲于天。夫圣人之治病，循法守度，援物比类，化之冥冥，循上及下，何必守经？今夫脉浮大虚者，是脾气之外绝，去胃外归阳明也，夫二火不胜三水，是以脉乱而无常也。四支解堕，此脾精之不行也；喘咳者，是水气并阳明也；血泄者，脉急血无所行也。若夫以为伤肺者，由失以狂也。不引《比类》，是知不明也。夫伤肺者，脾气不守，胃气不清，经气不为使，真藏坏决，经脉傍绝，五藏漏泄，不衄则呕，此二者不相类也。譬如天之无形，地之无理，白与黑相去远矣。是失，吾过矣。以子知之，故不告子。明引《比类》、《从容》，是以名曰诊轻，是谓至道也。