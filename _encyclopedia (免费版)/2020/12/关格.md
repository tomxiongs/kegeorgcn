---
ID: 1454
post_title: 关格
post_name: '%e5%85%b3%e6%a0%bc'
author: Editor
post_date: 2020-12-21 21:18:29
layout: encyclopedia
link: 'http://kege.org.cn/encyclopedia/%e5%85%b3%e6%a0%bc'
published: true
tags: [ ]
categories: [ ]
---
<!-- wp:paragraph -->
<p>（1）逆春气，则少阳不生，肝气内变。逆夏气，则太阳不长，心气内洞。逆秋气，则太阴不收，肺气焦满。逆冬气，则少阴不藏，肾气独沉。····反顺为逆，是谓内格。《素问·四气调神大论篇第二》</p>
<p><!-- /wp:paragraph -->

<!-- wp:paragraph --></p>
<p>（2）故人迎一盛病在少阳，二盛病在太阳，三盛病在阳明，四盛已上为格阳。寸口一盛病在厥阴，二盛病在少阴，三盛病在太阴，四盛已上为关阴。人迎与寸口俱盛四倍已上为关格，关格之脉羸，不能极于天地之精气，则死矣。《素问·六节藏象论篇第九》</p>
<p>（3）反四时者，有余为精，不足为消。应太过，不足为精；应不足，有余为消。阴阳不相应，病名曰关格。《素问·脉要精微论篇第十七》</p>
<p>（4）人迎四盛，且大且数，名曰溢阳，溢阳为外格。脉口四盛，且大且数者，名曰溢阴，溢阴为内关，内关不通死不治。人迎与太阴脉口俱盛四倍以上，命曰关格，关格者与之短期。《灵枢经·终始第九》</p>
<p>（5）故邪在腑则阳脉不和，阳脉不和则气留之，气留之则阳气盛矣。阳气太盛则阴脉不和，阴脉不和则血留之，血留之则阴气盛矣。阴气太盛，则阳气不能荣也，故曰关。阳气太盛，则阴气弗能荣也，故曰格。阴阳俱盛，不得相荣，故曰关格。关格者，不得尽期而死也。《灵枢经·脉度第十七》</p>
<!-- /wp:paragraph -->

<!-- wp:paragraph -->
<p>（6）寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者名曰平人。人迎大一倍于寸口，病在足少阳；一倍而躁，在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明....人迎四倍者，且大且数，名曰溢阳。溢阳为外格，死不治。....寸口大于人迎一倍，病在足厥阴；一倍而躁，在手心主。寸口二倍，病在足少阴；二倍而躁，在手少阴。寸口三倍，病在足太阴；三倍而躁，在手太阴....寸口四倍者，名曰内关，内关者，且大且数，死不治。《灵枢经·禁服第四十八》</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph -->
<p>（7）脉有太过，有不及，有阴阳相乘，有覆有溢，有关有格，何谓也？然：关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为覆，为内关外格，此阳乘之脉，故曰覆溢。是真脏之脉也，人不病自死。《难经·三难》</p>
<!-- /wp:paragraph -->

<!-- wp:paragraph --><!-- /wp:paragraph -->

<!-- wp:paragraph {"textColor":"background"} -->
<p class="has-background-color has-text-color">（8）五藏不和，则九窍不通；六府不和，则留结为痈。邪在六府，则阳脉不和；阳脉不和，则气留之；气留之，则阳脉盛矣。邪在五藏，则阴脉不和；阴脉不和，则血留之；血留之，则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营也，故曰关格，关格者，不得尽其命而死矣。《难经·三十七难》</p>
<p>（9）南方心脉，其形何似？师曰：心者，火也，名少阴，其脉洪大而长，是心脉也。心病自得洪大者，愈也。假令脉来微去大，故名反，病在里也。脉来头小本大，故名覆，病在表也。上微头小者，则汗出。下微本大者，则为关格不通，不得尿。头无汗者，可治，有汗者死。《伤寒论·平脉法第二》</p>
<p>（10）寸口脉浮而大，浮为虚，大为实，在尺为关，在寸为格，关则不得小便，格则吐逆。《伤寒论·平脉法第二》</p>
<p>（11）趺阳脉伏而涩，伏则吐逆，水谷不化，涩则食不得入，名曰关格。《伤寒论·平脉法第二》</p>
<!-- /wp:paragraph -->