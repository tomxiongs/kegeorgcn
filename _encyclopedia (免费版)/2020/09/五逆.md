---
ID: 900
post_title: 五逆
post_name: '%e4%ba%94%e9%80%86'
author: Editor
post_date: 2020-09-24 09:53:12
layout: encyclopedia
link: 'http://kege.org.cn/encyclopedia/%e4%ba%94%e9%80%86'
published: true
tags: [ ]
categories: [ ]
---
<!-- wp:paragraph -->
<p>《灵枢经·动输》故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动若引绳，相倾者病。</p>
<!-- /wp:paragraph -->

<!-- wp:paragraph -->
<p>《灵枢经·五禁》黄帝曰：余闻刺有五逆。岐伯曰：病与脉相逆，命曰五逆。</p>
<!-- /wp:paragraph -->

<!-- wp:paragraph -->
<p>《灵枢经·玉版》黄帝曰：多害者其不可全乎？岐伯曰：其在逆顺焉。黄帝曰：愿闻逆顺。岐伯曰：以为伤者，其白眼青黑，眼小，是一逆也；内药而呕者，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。（熊按：此五逆，为“玉版”前文所述‘发为痈疽’、‘脓已成’、‘以大治大者多害’之遭遇者也。）</p>
<!-- /wp:paragraph -->

<!-- wp:paragraph -->
<p>黄帝曰：诸病皆有逆顺，可得闻乎？岐伯曰：腹胀，身热，脉小，是一逆也；腹鸣而满，四肢清，泄，其脉大，是二逆也；衄而不止，脉大，是三逆也；咳且溲血脱形，其脉小劲，是四逆也；咳，脱形身热，脉小以疾，是谓五逆也。如是者，不过十五日而死矣。（熊按：此五逆，为‘诸病皆有逆顺’、‘不过十五日而死’之五逆也。）</p>
<!-- /wp:paragraph -->

<!-- wp:paragraph -->
<p>其腹大胀，四末清，脱形，泄甚，是一逆也；腹胀便血，其脉大时绝，是二逆也；咳溲血，形肉脱，脉搏，是三逆也；呕血，胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不及一时而死矣。工不察此者而刺之，是谓逆治。（熊按：此五逆，为‘不及一时而死’之五逆也。）</p>
<!-- /wp:paragraph -->