---
ID: 4225
post_title: 清气
post_name: '%e6%b8%85%e6%b0%94'
author: Editor
post_date: 2024-01-01 13:02:55
layout: encyclopedia
link: 'http://kege.org.cn/encyclopedia/%e6%b8%85%e6%b0%94'
published: true
tags: [ ]
categories: [ ]
---
<blockquote>故积阳为天，积阴为地。阴静阳躁，阳生阴长，阳杀阴藏。阳化气，阴成形。寒极生热，热极生寒。寒气生浊，热气生清。清气在下，则生飧泄；浊气在上，则生䐜胀。此阴阳反作，病之逆从也。《素问·阴阳应象大论篇第五》

黄帝曰：何谓相逆而乱？岐伯曰：清气在阴，浊气在阳，营气顺脉，卫气逆行，清浊相干，乱于胸中，是谓大悗。《灵枢经·五乱第三十四》

黄帝曰：愿闻人气之清浊。岐伯曰：受谷者浊，受气者清。清者注阴，浊者注阳。浊而清者，上出于咽；清而浊者，则下行。清浊相干，命曰乱气。黄帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。《灵枢经·阴阳清浊第四十》

胃为五脏六腑之海，其清气上注于肺，肺气从太阴而行之，其行也，以息往来，故人一呼脉再动，一吸脉亦再动，呼吸不已，故动而不止。《灵枢经·动输第六十二》

卑监之纪，是谓减化，化气不令，生政独彰，长气整····振拉飘扬则苍干散落，其眚四维。其主败折虎狼，清气乃用，生政乃辱。《素问·五常政大论篇第七十》

发生之纪，是谓启陈，土疏泄，苍气达，阳和布化，阴气乃随····不务其德则收气复，秋气劲切，甚则肃杀，清气大至，草木雕零，邪乃伤肝。《素问·五常政大论篇第七十》

阳明之复，清气大举，森木苍干，毛虫乃厉；病生胠胁，气归于左，善太息，甚则心痛否满，腹胀而泄，呕苦咳哕，烦心，病在膈中，头痛，甚则入肝，惊骇筋挛。太冲绝，死不治。《素问·至真要大论篇第七十四》

阳明在泉，客胜则清气动下，少腹坚满而数便泻；主胜则腰重腹痛，少腹生寒，下为鹜溏，则寒厥于肠，上冲胸中，甚则喘，不能久立。《素问·至真要大论篇第七十四》

帝曰：善。六气之胜，何以候之？岐伯曰：乘其至也。清气大来，燥之胜也，风木受邪，肝病生焉。热气大来，火之胜也，金燥受邪，肺病生焉····《素问·至真要大论篇第七十四》

夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪气反沉，病益甚。《灵枢经·九针十二原第一》

夫气之在脉也，邪气在上者，言邪气之中人也高，故邪气在上也。浊气在中者，言水谷皆入于胃，其精气上注于肺，浊溜于肠胃，言寒温不适，饮食不节，而病生于肠胃，故命曰浊气在中也。清气在下者，言清湿地气之中人也，必从足始，故曰清气在下也。《灵枢经·小针解第三》</blockquote>